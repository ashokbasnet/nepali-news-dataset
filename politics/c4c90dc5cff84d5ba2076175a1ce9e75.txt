​भूकम्प पीडितको नाम छुटेको भन्दै कांग्रेसको विरोध प्रदर्शन

काभ्रे, वैशाख २९ – भूकम्पपछिको पुननिर्माणमा भइरहेको सरकारी ढिलासुस्ती र तथ्यांक विभागको लगतमा वास्तविक पीडितहरुको नाम छुटेको विरोधमा नेपाली कांग्रेसले धुलिखेलमा  र्‍यालीसहित प्रदर्शन गरेको छ । 
केन्द्रीय तथ्यांक विभागमार्फत गरेको भुकम्प प्रभावित क्षेत्रहरुको आवास पुनर्निर्माण लगत संकलन कार्य निस्पक्ष नभएको आरोप कांग्रेसले लगाएको  छ । र्यालीका सहभागीहरुले जिल्ला प्रशासन कार्यालयमार्फत ज्ञापन समेत बुझाएका छन् ।
११ बुँदे ज्ञापन पत्रमा भुकम्प पीडितका पुनर्निर्माण लगत संकलनमा छुट भएका नाम समावेश गर्नुपर्ने, २ लाख अनुदानलाई ५ लाख रुपैयाँ पुर्याउनुपर्ने, जिल्ला दैवी प्रकोप उद्धार समितिले दिएको रातो कार्डका आधारमा राहत वितरण हुनुपर्ने, एक हप्ता भित्र राहत रकम उपलब्ध गराउनुपर्ने तथा भुकम्पबाट प्रभावित शिक्षा, स्वास्थ्य, खानेपानी, सिंचाईलगायतका अति आवश्यक क्षेत्रहरुको तत्काल पुनर्निर्माण हुनुपर्ने लगायतका माग उल्लेख छ । 
काभे्रका गाउँ गाउँबाट सदरमुकाममा भेला भएका भूकम्प पीडित तथा कांगे्रस कार्यकर्ताले सरकारविरुद्ध विभिन्न नारा लगाउँदै बजार परिक्रमा गरेका थिए । पीडितलाई आवास निर्माणमा दिनुपर्ने अनुदान वितरणमा ढिलाईसँगै वास्तविक भूकम्प पीडित अनुदान रकम पाउनबाट वञ्चित हुने अवस्था आएकाले प्रदर्शनमा उत्रन बाध्य भएको नेपाली कांगे्रस काभ्रेले जनाएको छ ।
कांग्रेस काभ्रेका सभापति मधु आचार्यले भुकम्प पीडितको माग तत्काल संबोधन नगरे कडा आन्दोलनमा जाने चेतावनी दिनुभयो । उहाँले ५० प्रतिशत भन्दा बढि भुकम्प पीडितको नाम नियतबस छुटाएको आरोप लगाउनुभयो ।  काभ्रेमा केन्द्रिय तथ्यांक विभागले प्रकाशित गरेको नामावली ३० हजार भन्दा बढिको नाम छुटेको पाइएको छ ।
