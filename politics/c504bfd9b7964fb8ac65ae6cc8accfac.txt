सरकारी साधन र स्रोतको दुरुपयोग भएको एमालेको आरोप

एमालेले मंगलबार विज्ञप्ति जारी गरी आफ्ना नेता–कार्यकर्तामाथि आक्रमण गर्ने, ज्यान लिने, शान्तिपूर्ण कार्यक्रममा अवरोध सिर्जना गर्ने र सरकारी तहबाट आचारसंहिताको उल्लंघन गर्नेसम्मका क्रियाकलाप भएकामा ध्यानाकर्षण गराएको छ ।

यही असार ४ गते बाजुराको छेडेदह–६ मा मनोनयनपत्र दर्ता गर्न गइरहेको एमालेको जुलुसमाथि आक्रमण गरेर सत्ताधारी नेपाली कांग्रेसका कार्यकर्ताले आफ्ना कार्यकर्ता हंसबहादुर रावतको हत्या गरेका एमालेको आरोप छ ।

‘घटनामा संलग्न अपराधीहरुकाविरुद्ध मुद्दा दर्ता गर्न खोज्दा सत्ताको दुरुपयोग गर्दै मुद्दा दर्ता गरिएको छैन भने अपराधमा संलग्न सबैजनालाई पक्राउ गरिएको छैन’–एमालेका महासचिव ईश्वर पोखरेलले जारी गरेको विज्ञप्तिमा जनाइएको छ ।

यस्तै, बाँके र सोलुखुम्बुमा पनि एमालेका कार्यकर्तामाथि हिंसा भएको एमालेको दाबी छ ।

निर्वाचनलाई व्यवस्थित, स्वच्छ र धाँधलीरहितरुपमा सम्पन्न गर्न निर्वाचन आयोगले जारी गरेको आचारसंहितालाई पालना गर्न एमालेको आग्रह छ । रासस
