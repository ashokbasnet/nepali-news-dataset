अखिल फोर्स खारेज गर्न कांग्रेसको माग

काठमाडौं, पुष ११ – नेकपा एमालेले अखिल फोर्स गठन गरेकोमा नेपाली कांग्रेसले आपत्ति जनाएको छ । सोमबार बसेको कांग्रेस संसदीय दलको बैठकले अखिल फोर्स गठन गरेर एमालेले राजनीतिमा हिंसाको प्रयोग गर्न खोजेको भन्दै अखिल फोर्स खारेज गर्न माग गरेको छ । 

 

वाईसीएलको तत्काल विघटन हुनुपर्ने मुद्दामा कांग्रेस र एमाले एकै ठाउँमा उभिएका बेला अखिल फोर्स गठन गर्ने निर्णयले राजनीतिमा संगठित हिंसाको प्रयोगलाई नै प्रेरित गर्ने काँग्रेसको ठहर छ । ‘माओवादी सम्वद्ध वाईसिएलको तत्काल विघटन हुनुपर्ने मुद्दामा कांग्रेस र एमाले एकै ठाउँमा उभिएका छौं’, बैठकपछि संसदीय दलका प्रवक्ता नवीन्द्रराज जोशीद्वारा जारी विज्ञप्तिमा भनिएको छ, ‘पहिला युथ फोर्सको गठन गर्ने तथा अब आएर अखिल फोर्स गठन गर्ने निर्णयले राजनीतिमा संगठीत हिंसाको प्रयोगलाई नै प्रेरित गर्दछ ।’

 

नेपाली कांग्रेस सबै खाले हिंसाको विरोधमा भएको भन्दै कुनै पनि राजनीतिक दलले केवल दलीय स्वार्थका लागि युवा विद्यार्थीलाई हिंसा तर्फ प्रेरित गर्ने कार्य निन्दनीय भएको कांग्रेसले ठहर गरेको छ । 

 

नेकपा एमालेले अघिल्लो हप्ता विद्यार्थी सम्मिलित अखिल फोर्स गठन गरेको थियो । काठमाडौंमा कार्यक्रम गरेर एमाले अध्यक्ष झलनाथ खनाल उपस्थित कार्यक्रममा अखिल फोर्स सार्वजनिक गरिएको थियो । 

 

‘माओवादीका कारण संविधान प्रकृया रोकियो’

 

यस्तै कांग्रेसले संविधान निर्माणका क्रममा सहमति भैसकेका विषय माओवादीले उल्ट्याएको भन्दै गंभीर चिन्ता व्यक्त गरेको छ । संसदीय दलको बैठकले माओवादी अध्यक्ष पुष्पकमल दाहाल ‘प्रचण्ड’ संयोजक रहेको उपसमिति र संवैधानिक समितिमा सहमति भएपनि माओवादीको वैद्य पक्षले सहमति उल्ट्याउँदा संविधान निर्माण प्रक्रिया अवरुद्ध हुने अवस्था आएको भन्दै चिन्ता व्यक्त गरेको हो  । 

 

काँग्रेसले माओवादीलाई संविधान निर्माण प्रक्रियामा गम्भीर हुन पनि आह्वान गरेको छ । नेपाली कांग्रेसले तराईमा जाडाको कारण ज्यान गुमाउनेका परिवारलाई राहत रकम दिन र तराईमा जाडोबाट जोगिने व्यवस्था गर्न सरकारको ध्यानाकर्षण गराएको छ । 

बैठकले वरिष्ठ पत्रकार राजेन्द्र दाहालको शीघ्र स्वास्थ्यलाभको कामना गरेको छ ।
