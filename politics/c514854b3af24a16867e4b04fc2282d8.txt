एनसेल टावरमा आगजनी गरेको आरोपमा विप्लव माओवादीका नेता पक्राउ

कास्की, जेठ ३२ – विप्लव माओवादीका जिल्ला नेता गोविन्द ओली ‘सविन’ पोखराबाट पक्राउ परेका छन् । 
कास्कीको भरतपोखरी र ढिकुरपोखरीमा रहेको एनसेलको टावरमा आगजनी गरेको आरोपमा कास्की प्रहरीले उनलाई पक्रेको जनाएको छ । सविन, विप्लव नेतृत्वको नेकपा माओवादीका कास्की जिल्ला सदस्य हुन् । 
आइतबार एनसेलको टावर आगजनी गर्दा संलग्न भएको भन्दै उनलाई विप्लव नेतृत्वको नेकपा माओवादीको कार्यालय अगाडिबाट सोमबार बेलुका ५ बजे पक्राउ गरिएको कास्कीका प्रहरी प्रवक्ता तथा प्रहरी नायव उपरिक्षक गजुसिद्धी बज्रचार्यले जानकारी दिनुभयो । पक्राउ परेका सविनमाथी अनुसन्धान भइरहेको उहाँले बताउनुभएको छ । 
यसैबीच, नेकपा माओवादी कास्कीले सविन पक्राउ परेको पुष्टी गर्दै रिहाईको माग गरेको छ । माओवादी कास्कीका सेक्रेटरी पूर्णजित पुनले मंगलबार विज्ञप्ती प्रकाशित गर्दै राजनीतिक पूर्वाग्रहको आधारमा बिना कारण सविनलाई पक्राउ गरेको दाबीसहित तत्काल रिहाईको माग गर्नुभएको हो ।
विज्ञप्तीमा निर्दोष सविनमाथी झुठा मुद्दा लगाई फसाउने कार्य भए संघर्षमा उत्रिने चेतावनी दिँदै त्यसबाट उत्पन्न परिस्थितिको जवाफदेही सरकार हुनुपर्ने उल्लेख छ ।
