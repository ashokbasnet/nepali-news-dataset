रामेछापको सुनापती गाउँपालिका दंङ्गाग्रस्त क्षेत्र घोषणा

दीपक भट्ट/उज्यालो । 
रामेछाप, मंसिर ४ – जिल्लाको  सुनापती गाउँपालिका वडा नम्बर ४ लाई स्थानीय प्रशासनले दङ्गाग्रस्त क्षेत्र घोषणा गरेको छ । मंसिर ५ गते सुनापती गाउँपालिका वडा नम्बर –४, बेथानको डहुमा वाम गठबन्धनले संयुक्त रुपमा गर्न लागेको जनसभामा दोहोरो झडपको सम्भावना आंकलन गरी सुरक्षा समितिको बैठकले त्यस क्षेत्रलाई दगांग्रस्त क्षेत्र घोषणा गरेको हो । 
बैठकले स्थानीय प्रशासन ऐन २०२८ को दफा ६ को (ख) बमोजिम निर्णय गरेको जिल्ला प्रशासन कार्यालयले जनाएको छ । स्थानीय प्रशासन ऐन अन्तर्गत दगांग्रस्त क्षेत्रमा  बिहानदेखि नै कायम हुने गरि कुनै पनि सार्वजनिक स्थानमा ४ जना भन्दा बढी भेला तथा सहभागी हुन नपाउने गरी दंङ्गाग्रस्त क्षेत्र घोषणा गरेको स्थानीय प्रशासनले जनाएको छ । 
झण्डै १ हप्ताअघि वाम गठबन्धनले बेथानको डहुमा गर्न लागेको कार्यक्रममा गठबन्धन भित्रकै असन्तुष्ट कार्यकर्ताहरुले अवरोध पुर्‍याएपछि स्थगित गरिएको  थियो । स्थगित कार्यक्रम मंसिर ५ गते बृहत जनसभा गर्ने निर्णय गठबन्धनले गरेको थियो । मंसिर ५ गतेको  जनसभामा कुनै अप्रिय घटना नहोस भनेर जिल्ला सुरक्षा समितिको बैठकले सुनापती गाउँपालिका वडा नम्बर ४, साविकको बेथान गाविसलाई नै दंगाग्रस्त क्षेत्र घोषणा गरेको रामेछापका प्रमुख जिल्ला अधिकारी दिलिपप्रसाद लामिछानेले जानकारी दिनुभयो ।
