नेपाल–भारत प्रबुद्ध समूहको पाँचौँ बैठक आजदेखि काठमाडौंमा

काठमाडौं, असोज २१ – नेपाल–भारत प्रबुद्ध समूह (इपिजी) को पाँचौँ बैठक शनिबारदेखि काठमाडौंमा सुरु हुँदैछ । काठमाडौंको एउटा होटलमा बिहान १० बजेपछि सुरु हुने बैठकको मूख्य एजेण्डा नेपाल–भारत सीमा व्यवस्थापन रहेको छ । इपिजीमा नेपाल र भारतका चार/चार जना सदस्य छन् ।
बैठकमा नेपाल भारत शान्ति तथा मैत्री सन्धि १९५०, जलस्रोत क्षेत्रमा भएका सन्धि सम्झौता, व्यापार तथा पारवहन क्षेत्रमा भएका सम्पूर्ण सन्धि सम्झौतामा बुँदागत छलफल गर्ने नेपालको तयारी रहेको नेपाली पक्षले जनाएको छ । २०७२ सालमा गठन भएको इपिजी बैठक नेपाल र भारतमा पालैपालो हुँदै आएको छ ।
नेपाल–भारतबिच रहेका सम्पूर्ण सन्धि सम्झौताको समीक्षा गरी प्रतिवेदन बुझाउन इपिजीलाई दुई वर्षको समय दिइएको छ । इपिजीले साझा प्रतिवेदन दुवै देशको सरकारलाई बुझाएपछि त्यसकै आधारमा सन्धिसम्झौता संशोधन र पुनरावलोकनको प्रक्रिया अघि बढाइनेछ । बैठकमा सहभागी हुन भारतीय टोली शुक्रबार नै काठमाडौं आइपुगेको छ ।
