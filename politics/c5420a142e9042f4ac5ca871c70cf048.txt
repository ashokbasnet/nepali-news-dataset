विपक्षी दलद्वारा सरकार बिरुद्ध आन्दोलन घोषणा

काठमाडौं, माघ २ – वार्ताबाट सहमतिको संभावना सकिएको भन्दै नेपाली काँग्रेस र नेकपा एमालेले सरकार विरुद्ध पहिलो चरणका कार्यक्रम घोषणा गरेका छन् ।  मंगलबार एमाले मुख्यालय बल्खुमा बसेको विपक्षी ९ दलको बैठकले माघ ६ गतेदेखि शुरु हुने गरी २६ गतेसम्मका लागि आन्दोलन घोषणा गरेका हुन् ।

आन्दोलनको पहिलो दिन विपक्षी दलले पत्रकार डेकेन्द्र थापा हत्याका दोषी माथिको कारवाही र दैलेख सदरमुकामलाई रोजेका छन् । उनीहरुले सबै दलका शीर्ष नेताको उपस्थितिमा माघ ६ गते दैलेख सदरमुकाममा प्रदर्शन गर्नेछन् ।

१२ गते देशभर जिल्ला सदरमुकाममा प्रदर्शन गर्ने, माघ १० गतेदेखि १६ गते शहीद सप्ताहलाइ सरकार विरुद्धको प्रतिरोध सप्ताहका रुपमा मनाउने, १९ गते बाग्लुङ, २० गते विराटनगर, २१ गते नेपालगञ्ज, २२ गते पोखरा, २३ गते धनगढी, २४ गते जनकपुर, २५ गते भैरहवा र २६ गते काठमाडौंमा प्रदर्शन गर्ने विपक्षी दलले निर्णय गरेका छन् ।

बैठकपछि नेकपा एमालेका अध्यक्ष झलनाथ खनालले सहमतिको संभावना कमजोर भएकोले दबाब दिन आन्दोलन अघि बढाउने निर्णय गरेको बताउनुभयो ।

नेपाली काँग्रेसका नेता रामशरण महतले पहिले पनि र अहिले पनि सहमतिको संभावना नभएकोले आन्दोलन रोजेको बताउनुभयो ।
