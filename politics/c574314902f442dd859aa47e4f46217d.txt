तमलोपाको महाधिवेशनमा आएनन् एमाले, माओवादी केन्द्रका केन्द्रीय नेता र राजदूतहरु

हरि शर्मा (इमेज)नवलपरासी, असार ६ । तराई मधेस लोकतान्त्रिक पार्टीको प्रथम महाधिवेशन नवलपरासीको सदरमुकाम परासीमा सोमबारदेखि सुरु भएको छ ।महाधिवेशनको उद्घाटन अध्यक्ष महन्थ ठाकुरले गरे । कार्यक्रमको उद्घाटन गर्दै ठाकुरले सरकारले आफूहरुका सामान्य माग पूरा गरे पनि वार्तामा बस्ने बताएका छन् ।मधेस आन्दोलन मत्थर भएपछि राज्यले आफ्ना कार्यकर्तामाथिको धरपकड र गिरफ्तारीलाई झन् बढाएको आरोप लगाउँदै ठाकुरले परिणाममुखी वार्ता गर्न सरकारले नै वातरण मिलाउनुपर्ने बताए ।कार्यक्रममा नेपाली कांग्रेसका सभापति शेरबहादुर देउवाले मधेसका सबै भेदभाव हटाउन आफ्ना पार्टी लागिपर्ने बताए ।माओवादी द्धन्द्धकाक्रममा मारिएकाहरुलाई सहिद घोषणा गर्न मिल्छ भने मधेस आन्दोलनका लागि किन मिल्दैन ? भन्ने उनको प्रश्न थियो ।कार्यक्रममा देउवाका साथै राप्रपा अध्यक्ष पशुपति शम्शेर राणा, सद्भावनाका अध्यक्ष राजेन्द्र महतोलगायतले मन्तव्य राखेका थिए ।महाधिवेशनको उद्घाटनमा नेकपा एमाले, नेकपा माओवादी केन्द्र, नयाँ शक्तिलगायतका दललाई निमन्त्रणा पठाइएपनि केन्द्रीय नेताहरु सहभागी भएका थिएनन् ।महाधिवेशनमा युरोपियन युनियन, बंगलादेशलगायतका देशबाट प्रतिनिधि र राजदूतहरु आउने बताएपनि उनीहरुको पनि सहभागिता थिएन ।भारतीय राजदूतावासको तर्फबाट प्रतिनिधिकोरुपमा विनय कुमारको सहभागिता रहेको थियो ।२०६४ साल पुस १३ गते स्थापना भएको तमलोपाले ९ वर्षपछि महाधिवेशनको आयोजना गरेको हो ।यो महाधिवेशनबाट फेरि अध्यक्ष पदमा महन्थ ठाकुरले नै सम्हाल्ने तमलोपाले जनाएको छ । अरु पदमा भने प्रतिस्पर्धा हुने बताइएको छ ।५७ सदस्यीय केन्द्रीय समितिलाई बढाएर महाधिवेशनले ७१ सदस्सीय बनाउन लागेको हो ।महाधिवेशनमा जुम्ला, काठमाडौं, ललितपुर भक्तपुर र तराईका २२ गरी २६ जिल्लाका एक हजार ३४ जिल्ला प्रतिनीधि सहभागी छन् ।महाधिवेशनमा नेपाली राजनीति, मधेसी समाज, मधेसी राज्य, आदिबासी, जनजातिका अन्तर–सम्बन्ध, देशी–विदेशी प्रभावलगायतको एजेन्डामाथि छलफल गरी दस्तावेज निर्माण गरिने तमलोपाले जनाएको छ ।तीनदिने महाधिवेशन बुधवार सकिने छ ।
