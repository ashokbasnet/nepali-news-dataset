बहुमतिय प्रक्रिया कहिले अघि बढाउने भन्ने कुरा कांग्रेसको हातमा छ : प्रधानमन्त्री

काठमाडौं, चैत १३ – प्रधानमन्त्री सुशील कोइरालाले संविधानसभामा दुई तिहाइ बहुमतको प्रक्रिया अगाडि बढिसकेका कारण संविधान निर्माण नहोला कि भनेर कसैले पनि चिन्ता गर्न आवश्यक नरहेको बताउनुभएको छ ।
प्रधानमन्त्री कोइरालाले शुक्रबार बालुवाटारस्थित आफ्नै निवासमा नेपाल प्रेस युनियनले गरेको कार्यक्रममा संविधानसभामा स्थगित रहेको दुई तिहाइ बहुमतको प्रक्रिया कहिले अगाडि बढाउने भन्ने कुरा नेपाली कांग्रेसको हातमा रहेको बताउनुभयो ।
उहाँले संविधानका अन्तर्वस्तुमा सकेसम्म सहमति गर्ने अन्यथा स्थगित बहुमतीय प्रक्रियालाई अगाडि बढाउने बताउनुभयो । उहाँले संविधानसभाले गएको माघ ११ गते बहुमतीय प्रक्रिया अगाडि बढाइसकेका कारण अब प्रक्रिया सुरु नहोलि कि भनेर डराउनुपर्ने अवस्था नरहेको बताउनुभयो ।
प्रधानमन्त्री कोइरालाले नेपाली कांग्रेसले सहमति र मेलमिलापको बाटो नछोडेको भन्दै एमाओवादी लगायतका विपक्षी दलसँग सहमति नभए पनि संविधान बन्ने दाबी गर्नुभयो । उहाँले संविधान बनाउने काममा सफलता प्राप्त हुनेमा आफू ठुक्क रहेको बताउनुभयो ।
कार्यक्रममा प्रधानमन्त्री कोइरालाले जुम्लाका पत्रकार एलपी देवकोटाले लेखेको कर्णालीको पत्रकारितामा एक दशक नामको पुस्तक विमोचन गर्नुभएको थियो ।
