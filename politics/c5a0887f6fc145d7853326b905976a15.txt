नेताका नाममा ५० करोड रुपैयाँ : पाउने र नपाउने दुवै असन्तुष्ट

प्रकाश ढकाल/उज्यालो । 
काठमाडौं, जेठ १९ – सरकारले व्यवस्थापिका संसदमा शनिबार पेश गरेको बजेटमा विभिन्न पार्टीका २२ नेताका नाममा गठन गरिएका प्रतिष्ठानलाई ५० करोड रुपैयाँ उपलब्ध गराउने घोषणा गरिएको छ । 
घोषणा गरिएसँगै आफ्ना पार्टीका नेताको नाम पर्ने र नपर्ने दुवै खालका सांसदले असन्तुष्टि जनाएका छन् । यसअघि पहुँचवालाले प्रतिष्ठानमा गोप्य रुपमा रकम लाने गरे पनि यो पटक सरकारले बजेट भाषणमै कार्यकर्ता लक्षित ठूलो रकम विनियोजन गरेको हो ।
रकम पाउनेमा धेरै जसो प्रतिष्ठान कम्युनिष्ट नेताका छन् । नेताको नाम पर्नेहरुले व्यक्तित्वको अवमूल्य गरेर पछाडि नाम रोखेको भन्दै असन्तुष्टि जनाएका छन् भने नपर्नेले हाम्रा नेताको चाहिँ किन राखिए भनेर प्रश्न गरेका छन् । 
प्रष्ठिानबाट गएका रकम राजनीतिक दलहरुले कार्यकर्ता परिचान, भवन निर्माण जस्ता काममा दुरुपयोग हुँदै आए पनि अर्थमन्त्री विष्णुप्रसाद पौडेलले औपचारिक रुपमै ठूलो रकम बाँड्ने थालनी गर्नुभएको हो । 
मंगलबारदेखि बजेटमाथि छलफल सुरु भएसँगै छलफलमा भाग लिने अधिकांश सांसदले प्रष्ठिानलाई छुट्याएको रकमबारे बोल्न छुटाएका छैनन् । तर, विरलै सांसदले मात्र कार्यकर्ता पोस्ने गरी यति ठूलो रकम किन छुट्याएको भनेर आवाज उठाएका छन् । 
नाम अघिपछि परेकोमा पनि विरोध
बहुसंख्यक सांसदले आफ्ना नेताको नाम परे ठिक नत्र बेठिकको आशय व्यक्त गरेका छन् । बजेट भाषणमा २२ प्रतिष्ठानमध्ये पुष्पलालको नाम पहिलो नम्बरमा राखिएको छ । दोस्रो नम्बरमा विपी कोइराला, तेस्रोमा मदण्न भणडरी, चौथोमा मनहोहन अधिकारी, पाँचौंमा गणेशमान सिंह र छौठौंमा जीवराज आश्रितको नाम छ । 
कांग्रेसका अधिकांश सांसदले विपी कोइरालाको नाम पुष्पलाल भन्दा पछाडि राखिएको प्रति आपत्ति जनाएका छन् । मंगलबार छलफलमा भाग लिने पहिलो वक्ताका रुपमा समय पाउनुभएका पूर्व अर्थमन्त्री रामशरण महतले आर्थिक विषयमा बोल्नु अघि विपीको नाम किन दोस्रो नम्बरमा राखियो भनेर सरकारलाई सोध्नुभयो । 
‘स्वयम् पुष्पलालले पनि विपीलाई नेता मान्नु हुन्थ्यो । तर, आज सरकारले विपीको अवमुल्यन गरेको छ । अग्रजको अवमूल्यन गरेर कहिँ पुगिन्न,’ महतले भन्नुभयो । गणेशमान सिंह र कृष्णप्रसाद भट्टराईको नाम पनि पछाडि राखेर सरकारले इतिहासको अवमुल्यन गरेको कांग्रेस सांसदहरुको आरोप छ । 
राप्रपा, राप्रपा नेपाल, फोरम लोकतान्त्रिक पार्टीका सांसदहरुले आफ्ना नेताका नाममा गठन भएका प्रतिष्ठानलाई पनि रकम दिनुपर्ने अन्यथा यो कार्यक्रम नै लागू गर्न नहुने माग गरेका छन् । 
सूर्यबहादुरको नाम छुट्दा दुवै राप्रपामा छटपटी
सत्ता साझेदार राप्रपा नेपालका प्रमुख सचेतक दीलनाथ गिरीले सबै पार्टीका नेता उत्तिकै भएकाले राज्यले कसैलाई काखा कसैलाई पाखा गर्न नहुने बताउनुभयो । 
गिरीले संसदमा भन्नुभयो, ‘सबै पार्टीका नेता समान होइनन् ? सूर्यबहादुर थापा, कीर्तिनिधि बिष्टले देशका लागि योगदान दिएका छैनन् ? किन पक्षपात गरियो ?’
सूर्यबहादुर थापा प्रतिष्ठानलाई पनि रकम उपलब्ध गराउन प्रधानमन्त्री केपी शर्मा ओली र अर्थमन्त्री विष्णु पौडेललाई आग्रह गरिए पनि सुनुवाइ नभएको राप्रपाका सहप्रवक्ता किरण गिरीले गुनासो गर्नुभयो । 
उहाँले भन्नुभयो, ‘प्रधानमन्त्री ज्यूले निकै आश देखाउनु भएको थियो । हामीले एक लाख रुपैयाँ मात्र भए पनि दिनोस् भन्दा उहाँ आफैंले त्यति रकमले कहाँ हुन्छ भनेर भन्नुभयो । तर, बजेटमा त नामसमेत छुटाइएछ ।’ 
कुन कुन नेताका प्रतिष्ठानलाई बाँडिदै छ ५० करोड ?
१. पुष्पलाल
२. विपी कोइराला
३. मदन भण्डारी
४. मनमोहन अधिकारी
५. गणेशमान सिंह
६. जीवराज आश्रित
७. तुलसीलाल अमात्य
८. कृष्णप्रसाद भट्टराई
९. गिरिजाप्रसाद कोइराला
१०. साहाना प्रधान
११. रामनाथ दाहाल
१२. नरबहादुर कर्मचार्य
१३. मोतीदेवी 
१४.नेत्रलाल अभागी
१५. महेन्द्र नारायण निधि 
१६. गजेन्द्रनारायण सिंह
१७. निर्मल लामा
१८. रुपचन्द्र विष्ट
१९. ऋषि देवकोटा आजाद
२०. रामप्रसाद राई
२१. कृष्णसेन इच्छुक
२२. पोष्टबहादुर बोगटी
