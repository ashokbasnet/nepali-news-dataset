आज सहिद दिवस, सहिदहरुको सम्झना गरिँदै

काठमाडौ, माघ १६ – आज सहिद दिवस । देशको लागि आफ्नो प्राणको आहुति दिने अमर सहिदहरुको सम्झना गर्ने दिन । 

राणा शासन विरुद्धको आन्दोलनमा ज्यानको बाजी लगाएका अमर सहिदहरु धर्मभक्त माथेमा, शुक्रराज शास्त्री, गंगालाल श्रेष्ठ र दशरथ चन्द ठकुरीको सम्झनामा देशभर बिभिन्न कार्यक्रम गरिंदैछ ।

पछिल्ला वर्षहरुमा सहिदको अपमान भएको गुनासो बढिरहेको छ । सहिदको मापदण्ड र संख्याबारे सरकार समेत अनभिज्ञ छ । जोसुकैलाई पनि सहिद घोषणा गर्ने प्रवृत्तिको अन्त्य गदै वास्तविक सहिदको सम्मान गर्न बिभिन्न क्षेत्रबाट माग हुँदै आएको छ ।

सहिद दिवसको अवसरमा सन्देश दिँदै राष्ट्रपति डा. रामवरण यादवले वीर सहिदहरुको  रगतलाई उच्च सम्मान गर्नु सबै नेपालको परम कर्तव्य रहेको उल्लेख गर्नुभएको छ । यसका लागि संघीय लोकतान्त्रिक गणतन्त्रको संस्थागत विकासका साथै अहिलेसम्म पूरा हुन नसकेको नयाँ संविधान निर्माणको कार्य सम्पन्न गर्नु अपरिहार्य रहेकोमा उहाँले जोड दिनुभएको छ ।

यथाशीघ्र राजनीतिक सहमतिमा पुगी स्वतन्त्र एवं निष्पक्ष निर्वाचनद्वारा संविधानसभा गठन गरी लोकतान्त्रिक संविधान निर्माणको दिशामा देशलाई डोर्‍याउन सके सहिदको उच्चतम सम्मान हुने राष्ट्रपतिले स्मरण गराउनुभएको छ ।

उपराष्ट्रपति परमानन्द झाले सहिदहरुको वलिदानी जुन उद्देश्यले भएको थियो, त्यसको प्राप्तिको स्थायित्वको लागि सम्बन्धित पक्षहरु एक हुनुपर्नेमा जोड दिनुभएको छ ।

प्रधानमन्त्री डा. बाबुराम भट्टराईले आजको दिनले देशको शान्ति, विकास र समुन्नत भविष्य निर्माणमा सहकार्य गरी अघि बढ्ने प्रेरणा मिलोस् भन्ने कामना गर्नुभएको छ । बिभिन्न राजनीतिक दलका शीर्ष नेताहरुले पनि सहिद दिवसको अवसरमा सन्देश दिँदै शान्ति र लोकतन्त्रमा जोड दिएका छन् ।
