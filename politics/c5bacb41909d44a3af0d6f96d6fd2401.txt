अखण्ड मध्यपश्चिमको माग गर्दै सुर्खेतमा भएको प्रदर्शनको क्रममा ३ जनाको मृत्यु

सुर्खेत, साउन २५ – अखण्ड मध्यपश्चिमको माग गर्दै सुर्खेतमा भएको प्रदर्शनको क्रममा ३ जनाको ज्यान गएको छ । पूर्व गृहमन्त्री कांग्रेसका पूर्णबहादुर खड्काको घरमा तोडफोड गर्न गएको भीडलाई नियन्त्रणमा लिने क्रममा प्रहरीले चलाएको गोली लागेर वीरेन्द्रनगर नगरपालिका–४ का टिकाराम गौतम र दैलेखको जगन्नाथ गाविस घर भइ अहिले वीरेनद्रनगर–८ बस्ने अन्दाजी २५ वर्षका यामबहादुर बिसीको ज्यान गएको हो ।
यस्तै भागदौडको क्रममा मंगलगढीमा ६६ वर्षका गोपाल सिंह रजुवारको ज्यान गएको हो । प्रशासनले भने एक जनाको मात्रै ज्यान गएको पुष्टि गरेको छ । प्रहरीको गोली लागेर १२ जना घाइते भएका छन् । दुई जनालाई उपचारका लागि काठमाडौं लगिएको छ ।
प्रदर्शनमा केही प्रहरी पनि घाइते भएका छन् । प्रदर्शनकारीले विरेन्द्रनगरमा रहेका राजनीतिक दलका कार्यालय तथा सरकारी कार्यालयमा तोडफोड गर्नुका साथै ६ वटा गाडीमा आगजनी गरेको गृहमन्त्रालयले जनाएको छ । समस्या सभाधान गर्न अहिले विभिन्न राजनीतिक दलसँग समन्वय भैरहेको जिल्ला अधिकारी बलदेव गौतमले जानकारी दिनुभयो ।
