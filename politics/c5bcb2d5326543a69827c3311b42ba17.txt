टिकट नपाएको झोँकमा पार्टी कार्यालय तोडफोड

हेमराज शर्मा/उज्यालो
दाङ, असोज १५ – आफ्ना नेताले चुनाबको टिकट नपाएको झोँकमा दाङमा नेपाली कांग्रेसका असन्तुष्ट कार्यकर्ताले पार्टी कार्यालयमा तोडफोड गरेका छन् ।
क्षेत्र नम्बर ३ बाट भरतबहादुर न्यौपानेलाई टिकट नदिएपछि झण्डै तीनसय असन्तुष्ट कार्यकर्ताले कार्यालयका कुर्सी र बेन्च फोडेका हुन् । उनीहरुले पार्टी कार्यालयमा ताला समेत लगाएका छन् । कांग्रेसले यो क्षेत्रबाट राजु खनाललाई उमेद्वारको टिकट दिएपछि उनीहरु आक्रोशित भएका हुन् ।
ढिकपुर, नारायणपुर, हापुर र घोराही नगरपालिकाबाट पार्टी कार्यालय पुगेका कार्यकर्ताले त्यहाँ रहेका कांग्रेस नेता तथा कार्यकर्तालाई धरपकड समेत गरेका थिए । पार्टी जिल्ला सचिव शंकर डाँगी लगायतका नेता कार्यकर्ताले ताला लगाउन रोक्न खोज्दा आक्रोशित कार्याकर्ताले कुर्सी, बेन्च लगायत फर्निचर तोडफोड गरेका हुन् ।  
वस रिजर्भ गरेर पार्टी कार्यालय पुगेका उनीहरुले नेता भरतवहादुर नयौपानेलाई टिकट दिनुपर्ने भन्दै नारावाजी गरेका थिए । ‘हार्ने मान्छे चाँहिदैन, कांग्रेसलाई हराउन पाइदैन’ लगायतका नारा लगाएका उनीहरुले खनालको टिकट खारेज गरेर न्यौपानेलाई दिनुपर्ने माग गरेका छन् ।
न्यौपानेलाई टिकट नदिए ताला नखोलिने बताएका उनीहरुले जबर्जस्ती खोलेमा प्रतिकारमा उत्रले चेताबनी दिएका छन् । ‘हाम्रो मान्छेले टिकट नपाउँदासम्म ताला खोलिन्न’ असन्तुष्ट पक्षका राजु न्यौपानेले भन्नुभयो ‘कसैले जबर्जस्ती ताला खोल्ने प्रयास गर्यो भने हामी सशस्त्र प्रतिकारमा उत्रने छौँ ।’
