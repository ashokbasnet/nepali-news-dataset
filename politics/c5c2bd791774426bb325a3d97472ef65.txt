पार्टीका अन्तर्घातीलाई कांग्रेसले कारबाही गर्ने

विमल विष्ट/उज्यालो ।
डोटी, असार १९ – डोटीमा चुनावको समयमा आफ्नै पर्टीका उम्मेदवारलाई असहयोग गर्नेलाई नेपाली कांग्रेसले कारबाही गर्ने भएको छ । पार्टी भित्रकै नेता तथा कार्यकर्ताका कारण डोटीका विभिन्न स्थानहरुमा कांग्रेसले हार बेरेको भन्दै
 
कांग्रेसका नेताहरुले असहयोग गर्नेलाई कारबाही गर्न जिल्ला कार्य समितिलाई माग गरेको हो । कांग्रेसका डोटी क्षेत्र नम्बर १ इकाई सभापति तथा दिपायल सिलगढी नगरपालिकाका उम्मेदवार समेत रहेका बाजीसिंह खड्काले दिपायलमा पत्रकार सम्मेलनको आयोजना गरी पार्टी भित्रकै नेता तथा कार्यकर्ताहरुको असहयोगका कारण आफूले पराजीत हुनु परेको बताउनुभयो ।
 
उहाँले भन्नुभयो ‘जनता कांग्रेसको साथमा हुँदा हँुदै पनि केही नेताहरुले असहयो गरे र मैले पराजीत हुनु प¥यो, असहयोगीलाई हटाउनु पर्छ ।’ असहयोगीलाई कारबाही नगरिए आफूले इकाई सभापतिबाट राजीनामा दिने समेत उहाँले पत्रकार सम्मेलनमार्फत जानकारी दिनुभयो । चुनाव हार्नुको कारण तथा असहयोगीहरुको बिषयमा अहिले डोटी कांग्रेसमा निकै चर्चा परिचर्चा चलिरहेको छ । चुनावमा असहयोग गर्नेहरु को को हु्न त भन्ने बिषयमा कांग्रेसले आधिकारीक रुपमा जानकारी नदिएपनि भित्र भित्रै रुपमा साधारण सदस्यदेखि नेताहरुको नाम असहयोगीको रुपमा सुनिदै आएको छ ।
 
उता नेपाली कांग्रेसका डोटी सभापति प्रदिप देउवाले उम्मेदवार हराउने नेतालाई कारबाही हुने दाबी गर्नुभएको छ । ‘बरु शुन्यबाट संगठन चलाउछु, अन्तर्घात गर्नेलाई छाडा छोडिन्न’ डोटी सभापति देउवाले भन्नुभयो ‘कांग्रेस अन्तर्घातीको संगठन होइन ।’
 
चुनावका बेला विपक्षी पार्टीका नेताहरुसँग होटलमा भेटघाट गरेको, कार्यकर्तालाई भड्काएको, मतदान गर्ने बेला मतदातालाई अन्यौलमा पारेको, गुटबन्दी गरेको जस्ता आरोप लगाइएको छ । चुनावमा आएको मतपरिणामलाई सहर्ष स्विकाछौं’, दिपायल सिलगढी नगरपालिकाका मेयरका उम्मेदवार बाजिसिंह खड्काले थप्नुभयो ‘पार्टीले टिकट वितरणमा गरेको ढिलासुस्ती र पार्टीका असन्तुष्टले गरेको घातले गर्दा चुनाव हारिएको हो ।’
 
नेपाली कांग्रेसले दिपायल सिलगढी नगरपालिका र पूर्वीचौकी गाउँपालिकामा जितको सुनिश्चिता भएपनि अन्तर्घातका कारण हारेको निष्कर्ष निकालेको छ । डोटीमा टिकट वितरणको विषयमा चर्को असन्तुष्टी रहेको थियो ।
