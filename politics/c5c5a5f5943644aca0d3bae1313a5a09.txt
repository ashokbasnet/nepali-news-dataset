​पछिल्ला छलफल सकारात्मक : भट्टराई

काठमाडौं, चैत १३ - एकीकृत नेकपा माओवादीका नेता डा. बाबुराम भट्टराईले पछिल्ला केही दिनयता दलहरुबीच अनौपचारिक तवरमा भएका छलफल सकारात्मक रहेको दावी गर्नुभएको छ ।
उहाँले अब  सहमति खोज्न दुई दिन भित्र शीर्ष तहमा गम्भीरतापूर्वक वार्ता हुने बताउनुभएको छ । संविधानसभाका अध्यक्ष सुवास नेम्वाङले चैत १५ गतेसम्मको समयसीमा दिएकाले विवादित विषयमा शनिबार र आइतबार गम्भिरतापूर्वक छलफल हुने उहाँले जानकारी दिनुभयो । 
एमाओवादी नेता डा. भट्टराईले पछिल्ला दुई दिनयता नेकपा एमालेका अध्यक्ष केपी शर्मा ओली, नेपाली कांग्रेसका महामन्त्री कृष्णप्रसाद सिटौला, वनमन्त्री महेश आचार्य लगायतसँग अलग अलगरुपमा वार्ता गर्नुभएको थियो । 
एकीकृत नेकपा माओवादी नेता डा. भट्टराईले एक वर्षअघि क्यान्सरका कारण निधन भएकी पार्टी अध्यक्ष पुष्पकमल दाहालकी छोरी ज्ञानु दाहालको नाममा निकालिएको स्मृति स्मारिकाको शुक्रबार दाहाल निवासमा विमोचन गरेपछि पत्रकारसँग कुरा गर्दै उहाँले दलहरुबीच अनौपचारिक तहमा भएका छलफल सकारात्मक रहेको तर निर्वाचन प्रणाली र संघीयताको विषयमा गम्भिरतापूर्वक गर्न आवश्यक रहेको बताउनुभयो ।
वार्ताबाट सहमति खोज्ने पक्षमा एकीकृत माओवादी
उहाँले आन्दोलनका कार्यक्रम घोषणा गरेपनि एमाओवादी वार्ताबाट सहमति खोज्ने पक्षमा रहेको स्पष्ट पार्नुभयो ।  एमाओवादी नेता डा. भट्टराईले आन्दोलनका सहयात्री दलहरुबीच सहमति कायम गरेर संविधान बनाउनुको विकल्प नरहेको भन्दै दुई तिहाइ वहुमतको प्रक्रिया अगाडि बढाउने धम्की नदिन कांग्रेस र एमालेलाई आग्रह गर्नुभयो ।
संविधानसभाका अध्यक्ष सुवास नेम्वाङले दलहरुले संविधानका अन्तरवस्तु या प्रक्रियामध्ये एकमा सहमति नगरे संविधानसभामा स्थगित दुई तिहाइ वहुमतको प्रक्रिया चैत १५ पछि अगाडि बढाउने बताइसक्नुभएको छ ।
