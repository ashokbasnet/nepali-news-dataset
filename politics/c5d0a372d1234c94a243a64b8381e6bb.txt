एमाले सरकारमा सहभागी नहुने ओलीको संकेत

पोखरा, बैशाख २१ – नेकपा एमालेका नेता केपी शर्मा ओलीले आफ्नो पार्टी तत्काल सरकारमा सहभागी नहुने संकेत गर्नुभएको छ । माओवादीले वर्तमान् मन्त्रीमण्डल पुर्नगठन गर्ने कुरा गरेको प्रति लक्षित गर्दै ओलीले सहमतिय सरकार बनेमा मात्र एमाले सहभागी हुन सक्ने बताउनुभयो ।

 

‘राष्ट्रिय सहमतिको सरकार भएमात्र सहभागी हुने भनेका हौँ’, ओलीले भन्नुभयो, ‘पूर्नगठनमा सहभागी हुन्नौँ ।’ बिहीबार पत्रकार महिला राष्ट्रिय भेलाको पोखरामा उदघाटन गर्दै नेता ओलीले सहमतिय सरकारका लागि मधेशवादी दलसँग भएको चारबुदे सम्झौता खारेज हुनुपर्ने बताउनुभयो । ‘हिजोसम्म सरकार परिवर्तनको कुरा गर्दा संविधान निर्माण प्रकृया अवरुद्ध हुन्छ भन्ने माओवादी सरकार बिरुद्ध अविश्वासको प्रस्ताव पारित हुने अवस्था देखेपछि सहमतिय सरकार बनाउने पक्षमा आउन बाध्य भयो’, ओलीले भन्नुभयो ।

चार बर्षमा हुन नसकेको संविधान निर्माणको बाँकी काम अब ३ हप्तामा पूरा गर्न कठिन रहेको उहाँको भनाई छ । माओवदीलाई विश्वास गर्ने आधार नभएको भन्दै नेता ओलीले बहुमतीय प्रणालीबाट संविधान जारी गरी देशमा भाँडभैलो मच्चाउने दिशामा माओवादी अग्रसर रहेको आरोप लगाउनुभयो ।

एमालेले माओवादीलाई लोकतान्त्रिक संविधान जारी गर्ने दिशामा जान बाध्य पर्ने काम गरिरहेको उहाँको दावी छ ।
