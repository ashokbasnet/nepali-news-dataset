संविधान जारी भएपछि बन्ने सरकारमा एमाओवादी पनि सहभागी हुने

काठमाडौं, असार १२ - एकीकृत नेकपा माओवादीले संविधान जारी भएपछि गठन हुने सरकारमा सहभागी हुने बताएको छ । एकीकृत नेकपा माओवादीले शनिबार पार्टी मुख्यालयका पत्रकार सम्मेलन गरी संविधान जारी नभइकन सरकार परिवर्तनका बारेमा छलफल गर्नु हतार हुने बताएको छ । 
पत्रकार सम्मेलनमा एकीकृत नेकपा माओवादीका महासचिव कृष्णबहादुर महराले अब गठन हुने संघीय आयोगले दिने सुझावका आधारमा प्रादेशिक संरचनाको टुंगो लागेपछि मात्र स्थानीय निकायको निर्वाचन गर्नुपर्ने र त्यसका लागि बलियो सरकार गठन गरिनुपर्ने बताउनुभयो । बलियो सरकार बनाउन आफूहरु पनि संलग्न हुने उहाँले बताउनुभयो । 
मस्यौदा समितिले संविधानको प्रारम्भिक मस्यौदा तयार गरिसकेको अवस्थामा अब सबै दलहरुको ध्यान अब जतिसक्दो चाँडो संविधान जारी गर्नमा केन्द्रीत हुनुपर्ने उहाँले बताउनुभयो । संविधानका कतिपय विषयमा अझै पनि कुरा मिल्न बाँकि रहेको भन्दै प्रमुख दलहरुले सरकार परिवर्तनमा भन्दा मिल्न बाँकी विषय टुंग्याउन छलफललाई तिब्रता दिनुपर्ने बताउनुभयो । 
एकीकृत नेकपा माओवादीका महासचिव महराले संसदीय व्यवस्थाको सट्टामा समाजवाद उन्मुख जनताको संघीय लोकतान्त्रिक गणतन्त्रात्मक शासन व्यवस्थामा नेपाली काँग्रेस र नेकपा एमालेलाई संविधान जारी हुने बेलासम्म मनाउन प्रयास गर्ने बताउनुभयो । 
एकीकृत नेकपा माओवादीले शासन प्रणालीका सम्बन्धमा लिखितरुपमा फरक मत राखेको छ । एकीकृत नेकपा माओवादीका महासचिव महराले आफ्नो फरक मतले संविधान निर्माणको काममा कुनै वाधा नपुग्ने बताउनुभयो । 
एकीकृत नेकपा माओवादीले भुकम्प प्रभावितहरुको राहतका लागि पार्टीले संचालन गरेको राष्ट्रिय श्रम अभियान सफल भएको दाबी पनि गरेको छ । एकीकृत नेकपा माओवादीले अभियान अन्र्तगत भुकम्प बढी प्रभावित १५ जिल्लामा ७५ जिल्लाका ३० हजार ३ सय ६ जना कार्यकर्ता परिचालन गरेको थियो । 
ती कार्यकर्ताले ४ सय २६ वटा निजी टहरा तथा सामुदायिक विद्यालयका लागि २ हजार ६ सय २४ कोठा भएका ३ सय २८ वटा अस्थायी टहरा बनाइदिएको र ८ सय ३२ वटा घर र विद्यालयको भग्नावशेष पन्छाएको एकीकृत नेकपा माओवादीले जनाएको छ ।
