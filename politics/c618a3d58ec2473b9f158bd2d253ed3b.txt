लोकमानको घरमा सर्वोच्चको टोली

काठमाडौं, असोज १९ – सर्वोच्च अदालतले अख्तियार दुरुपयोग अनुसन्धान आयोगका प्रमुख आयुक्त लोकमान सिंह कार्कीको घरमा सूचना टाँस्ने भएको छ । त्यसका लागि सर्वोच्च अदालतको टोली बानेश्वरमा रहेको कार्कीको घरमा पुग्दै छ ।
कार्कीको नियुक्तिका बारेमा परेको रिटमा सुनुवाईका लागि अदालतले कार्कीलाई सर्वोच्चमा उपस्थित हुन म्याद तोकेको पत्र दिनु पर्ने छ । तर कार्की विदेश गएको र म्याद बुझ्न अस्विकार गरेको भन्दै घरमै गएर म्याद टाँस्ने निर्णय सर्वोच्चले गरेको हो । वडा सचिवको रोहबरमा कार्कीको गेटमा सूचना टाँसिने छ । जुन म्याद कार्कीले नै बुझे सरह हुनेछ । 
आयोगका प्रमुख आयुक्त कार्की नियुक्ति कानुनसम्मत नभएको उल्लेख गर्दै अधिवक्ता ओमप्रकाश अर्यालले सर्वोच्च अदातलमा २०७० वैशाख २९ गते रिट निवेदन दायर गर्नु भएको थियो । सर्वोच्चले त्यो रिटको २०७१ असोज ८ गते खारेज गरेको थियो ।
तर पछि फेरि अदालतले त्यसलाई पुनरावलोकन गर्ने निर्णय गरेको थियो । सर्वोच्चले दुवै पक्षलाई म्यादको पत्र पठाएको थियो । अधिवक्ता ओमप्रकाश अर्यालले पत्र बुझे पनि कार्कीले त्यो पत्र बुझ्न अस्वीकार गर्दै आउनुभएको छ ।
