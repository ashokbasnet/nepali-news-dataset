बाँकेदेखि चितवनसम्मका १० जिल्लालाई थरुहट प्रदेश बनाउनु पर्ने माग

बाँके, साउन २६ –  थरुहट स्वायत्त प्रदेशको माग गर्दै बाँकेका थारु समुदायले आन्दोलन घोषणा गरेका छन् । पश्चिम कञ्चनपुरदेखि मध्य नेपालको चितवनसम्मका १० जिल्ला जोडेर थरुहट स्वायत्त प्रदेश घोषणा गर्न थारु अगुवाले माग गरेका छन् । १० जिल्लामा सुर्खेत र दाङ पनि छन् ।
थरुहट प्रदेशमा समावेश गर्नुपर्ने माग पुरा गर्नका लागि दबाब दिन बुधबारदेखि अनिश्चितकालिन बाँके बन्दको घोषणा गरिएको छ । प्रमुख ४ दलले बनाएको ६ प्रदेशको थारु  सम्बद्ध संघसंगठन र राजनीतिक दलका नेताले बिरोध गर्दै त्यसलाई सच्चाउन अनिश्चितकालीन बाँके बन्दको घोषणा गरेको जनाएका छन् ।
थारु समुदायले गरेको थरुहट आन्दोलन, जनआन्दोलन, सशस्त्र जनयुद्ध, आदिवासी जनजाती, मधेसी, मुस्लिम, दलित, महिला, अल्पसंख्यक समुदायको आन्दोलनको मुल मर्म, उपलब्धी एवं सम्झौतालाई कुल्चिदै थरुहट भूमिलाई टुक्रा टुक्रा पारिएको उनीहरुको आरोप छ । जहिले पनि बहिष्करणमा परेका आदिवासी थारु, जनजाती, मधेसी, मुस्लिमलाई अल्पमतामा पार्ने षडयन्त्र स्वरुप दलहरुले सहमति गरेको उत्तर–दक्षिण, हिमाल–पहाड–थरुहट/तराई जोडेर बनाइएको प्रदेशको संरचनाप्रति रत्तिभर विश्वास नभएको उनीहरुको भनाई छ ।
कञ्चनपुरदेखि सुर्खेत, दाङ हुँदै चितवनसम्मको तराई भाग थरुहट स्वायत्त प्रदेश हुनुपर्ने, संविधानमा थारु आदिवासी आयोगको व्यवस्था हुनुपर्ने, संविधानमा मधेसी, मुस्लिम, जनजाति आयोग हुनुपर्ने, निर्वाचन प्रणाली लगायत राज्यको हरेक अंगमा जातिय जनसंख्याको आधारमा पूर्ण समानुपातिक प्रतिनिधित्व, समावेशी र सहभागिता हुन पर्ने माग सहित आन्दोलनको घोषणा गरिएको थारु कल्याणकारिणी सभा बाँकेका सभापति  गणेश प्रसाद थारुले बताउनुभयो ।
