माओवादी केन्द्रीय समिति बैठकः देव गुरुङद्वारा १५ बुँदे असहमति पेश

काठमाडौं, पुष १३ – एकीकृत नेकपा माओवादीको केन्द्रीय समिति बैठकमा नेता देव गुरुङले १५ बुँदे असहमति पेश गर्नु भएको छ । अध्यक्ष पुष्पकमल दाहाल ‘प्रचण्ड’ले पार्टीमा कुनै निर्णय नै नगरी संवैधानिक समितिको विवाद समाधान उपसमितिमा पार्टीको अडान छाडेको भन्दै गुरुङले १५ बुँदे असहमति पेश गर्नु भएको हो । 

 

नेता गुरुङले विवाद समाधान उपसमितिमा प्रचण्डले छाडेका अडानकै आधारमा असहमतिका बुँदा पेश गर्नुभएको छ । गुरुङको प्रस्तावमा संविधान निर्माणमा अध्यक्ष प्रचण्ड पार्टी निर्णय विपरित चलेको भन्दै आपत्ति जनाइएको छ । पार्टीमा निर्णय नै नगरी प्रचण्डले एक्लै सहमति गरेको गुरुङको प्रस्तावमा उल्लेख छ । ‘यसले पार्टीलाई भोली कुन बाटोमा हिडाउँछ केन्द्रीय समितिले निक्र्यौल गर्नुपर्छ’, नेता गुरुङको असहमतिको बुँदामा भनिएको छ । 

 

गुरुङको फरक प्रस्तावमा संविधानको प्रस्तावनामा जनयुद्ध शब्द राख्नुपर्ने, मतदाताको उमेर १६ बर्ष हुनुपर्ने, निजी सम्पत्ति र जग्गामा हदबन्दी तोक्नुपर्ने, हदबन्दी भन्दा बढी जग्गामा राज्यले मुआब्जा दिन नहुने लगायतका पार्टीको बटमलाइनमा प्रचण्डले धोका दिएर एकलौटी सहमति गरेको आरोप लगाइएको छ । माओवादी केन्द्रीय समिति बैठकमा बुधबारदेखि अध्यक्ष प्रचण्डको राजनीतिक प्रस्ताव र उपाध्यक्ष मोहन वैद्य ‘किरण’को फरक मतका विषयमा छलफल शुरु भए लगत्तै गुरुङले १५ बुँदे अहसमति पेश गर्नु भएको हो । 

 

प्रचण्डले अहिले शान्ति र संविधानलाई निष्कर्षमा पुर्याउने प्रस्ताव गर्नु भएको छ भने उपाध्यक्ष किरणले शान्ति, संविधान र सरकारबाट उपलब्धि हासिल गर्न नसकिने निष्कर्ष सहित जनविद्रोहमा जाने फरक मत पेश गर्नुभएको छ ।
