विपक्षी चुनाबमा आए संयन्त्र भंग गर्न तयार : नेपाल

दाङ, साउन १८ – नेकपा एमालेका बरिष्ठ नेता माधवकुमार नेपालले तोकिएकै समयमा चुनाव गर्न उच्चस्तरिय राजनीतिक समिति खारेज गर्न सकिने बताउनुभएको छ ।
अनेरास्ववियुको विधान सम्मेलनको शुक्रबार दाङको घोराहीमा उद्घाटन गर्दै नेता नेपालले असन्तुष्ट दलहरुलाई चुनावमा ल्याउन तीन दल र मधेसी मोर्चाले गठन गरेको समिति खारेज गर्न सकिने बताउनुभयो ।
‘संयन्त्रको बारेमा केही गुनासा छन् भने त्यसको संबोधन गर्न तयार छौं, आफुलाई बेवास्ता गरियो भन्ने लागेको छ भने त्यो गल्तीलाई हामी स्वीकार गर्न तयार छौं’ असन्तुष्ट दलहरुप्रति लक्षित गर्दै नेता नेपालले भन्नुभयो ‘संयन्त्रमा आफुलाई पनि सामेल गराउनुपर्छ भन्नुहुन्छ भने पनि हामी तयार छौं, भंग गर्नुपर्छ भन्ने माग राख्नुहुन्छ भने तयार छौं तर तपाईहरु पनि चुनाबको महान अभियानमा सहभागी बन्नुहोस् ।’
शासकीय स्वरुप र संघीयताका विषयमा दलहरुबीच कुरा नमिले जनमत संग्रहमा लैजानुपर्ने नेता नेपालको भनाई छ ।
