​माओवादी नसच्चिए मुलुक दुर्घटनामा फस्छ : मन्त्री गजुरेल

पुरुषोत्तम गिरी/उज्यालो । 
सल्यान, पुस २४ - एकिकृत नेकपा माओवादीका कोषाध्यक्ष तथा कृषि विकास मन्त्री हरिवोल गजुरेलले एमाओवादी नसच्चिएमा मुलुक दुर्घटनामा फस्ने बताउनुभएको छ । 
गजुरेलले एकिकृत नेकपा माओवादीले चाहेको संविधानसभाबाट संविधान बनेको बेला माओवादी विकृत भएकाले चाँडै माओवादी सच्चीनुपर्ने बताउनुभयो । क्रान्ती सफल हुने बेलामा टुक्रिएर नहुने भन्दै गजुरेलले एक भएर मुलुकका लागी लाग्नुपर्ने बताउनुभयो । गजुरेलले मधेसमा जारी आन्दोलन चाँडै अन्त्य हुने दावी समेत गर्नुभयो ।   
तीन राजनीतिक दल र मोर्चासँगको वार्ता सकारात्मक भइरहेकाले देशले चाँडै निकास पाउने उहाँले बताउनु भएको हो । कुटनीतिक रुपमा भारतसँग पनि नाकाबन्दी हटाउन विषयमा छलफल भइरहेको उहाँको दावी छ ।  
२००७ सालदेखि अहिलेसम्म पटक पटक संविधान बदलिए पनि दलहरुको व्यवहार तथा आचारण नबदलिएका कारण देशले निकास पाउन नसकेको उहाँको धारणा रहेको छ । सविधानले मौलिक हकको प्रत्याभुत गरेपनि आचारणमा परिवर्तन नआउँदा देश विकास हुन नसकेको बताउनुभयो ।
