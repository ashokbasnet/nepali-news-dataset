सर्वोच्चले भन्यो : सात दिनभित्र लोकमान नियुक्तिको फाइल नपठाए कारबाही भोग्न तयार होउ

प्रकाश ढकाल/उज्यालो  ।
काठमाडौं, भदौ ३१ – सर्वोच्च अदालतले अख्तियार दुरुपयोग अनुन्धान आयोगका प्रमुख आयुक्तमा लोकमान सिंह कार्कीलाई नियुक्त गरेको सक्कल कागजात सात दिनभित्र पेश गर्न फेरि ताकेता गरेको छ । 
कार्कीलाई अख्तियार प्रमुखमा नियुक्ति गर्न योग्यता नपुग्ने भन्दै अधिवक्ता ओमप्रकाश अर्यालले दायर गरेको रिट निवेदन पुनरावलोकन गर्ने कि नगर्ने भन्ने विषयमा निर्णय गर्न सर्वोच्चले प्रधानमन्त्री तथा मन्त्रिपरिषद्का कार्यालय र सामान्य प्रशासन मन्त्रालयलाई सक्कल कागजात पेश गर्न भनेको थियो । सर्वोच्चले भदौ १० गते सक्कल कागजात पेश गर्न आदेश दिएको थियो । 
सरकारले भूकम्पका बेला कार्कीलाई नियुक्त गरिएको फाइल हराएको जवाफ पठाएपछि सर्वोच्चले फेरि सक्कल पठाउन आदेश दिएको हो । शुक्रबार प्रधानन्यायाधीश सुशीला कार्की र न्यायाधीशहरु विश्वभरप्रसाद श्रेष्ठ र सपना प्रधान मल्लको विशेष इजलासले सरकारको जवाफ गैरजिम्मेवार भएकाे ठहर गरेको छ । 
‘यस अदालतको आदेशअनुसार माग गरेको फाइल सम्बन्धित निकायबाट समयमा अदालतमा पठाउने कार्य नगरी फेला परेपछि पठाउने भनि गैर जिम्मेवारपूर्ण जवाफ पठाएको देखियो, सर्वोच्चको आदेशमा भनिएको, ‘अब पूर्व आदेशको फाइल कागजात सात दिनभित्र नपठाएमा न्याय प्रशासन ऐन २०७३ को दफा ३४(२) अनुसार कारबाही हुनेछ।’ 
ऐनको दफा ३४(२) ले अदालतले मागेको कागजता उपलब्ध नगराउने कार्यालय प्रमुखलाई दश हजार रुपैयाँसम्म पटकै पिच्छे कारबाही गर्न सकिने व्यवस्था गरेको छ । सर्वोच्चले कार्कीको नियुक्ति बदर गर्न माग गर्दै परेको रिट निवेदन ‘ब्युत्याउने’ निर्णयसमेत गरेको छ । यसअघि सर्वोच्चले २०७१ असोज ८ गते कार्कीको नियुक्ति बदर गर्न माग गर्दे परेको रिट निवेदन खारेज गरेको थियो । 
खारेजीविरुद्ध अधिवक्ता अर्यालले २०७२ मंसिर ९ गते पुनरावलोकनका लागि निवेदन दिनुभएको थियो । वैधानिक परिषदले २०७० वैशाख २२ गते कार्कीलाई प्रमुख आयुक्तमा नियुक्त गर्ने सिफारिस राष्ट्रपतिसमक्ष गरेको थियो ।
