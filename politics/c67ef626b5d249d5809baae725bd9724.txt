कांग्रेसले दुईवटा घोषणा पत्र ल्याउने

काठमाडौं, असोज २८ – नेपाली कांग्रेसले दुई दिनभित्र चुनावी घोषणापत्र तयार गर्ने भएको छ । लामो छलफलपछि कांग्रेसले घोषणापत्रलाई अन्तिम रुप दिने गरि तयारी गरेको हो ।
घोषणापत्र लिएर चाँडै मतदाताको सामू जान दशैंमा पनि कांग्रेसले तयारीलाई तीव्रता दिइरहेको हो ।
दुई दिनभित्र घोषणा पत्र तयार भैसक्ने घोषणापत्र समितिका सदस्य गगन थापाले जानकारी दिनुभयो । उहाँका अनुसार पूर्णिमा लगत्तै घोषणापत्र छापेर सार्वजनिक गरिने छ । कांग्रेसले संविधानसभा र संसदको लागि छुट्टाछुट्टै घोषणापत्र तयार पारिरहेको छ ।
संसद र संविधानसभामा पार्टीले निभाउने भुमिकाबारे छुट्टाछुट्टै प्रतिबद्धता राखेर घोषणापत्र बनाईएको थापाले बताउनुभयो । कांग्रेसले सबिधानसभाको लागि तयार गरिरहेको घोषणापत्रमा सबिधान बन्ने आधार र आगामी संविधानमा आफ्नो तर्फबाट समेटिने विभिन्न कुराहरु राख्ने जनाएको छ ।
शासकीय स्वरुप, संघियतालगायतका विषयमा पार्टीको धारणा यसअघिदेखि स्पष्ट रहेको भन्दै कांग्रेसले चुनाबी घोषणापत्रमा त्यसबारे अझ स्पष्ट उल्लेख गरेर आउने जनाएको छ । घोषणापत्रमा एक वर्ष भित्र संविधान बनाईसक्ने प्रतिबद्धता राख्ने थापाले बताउनुभयो ।
यस्तै अवको चुनावबाट आउने प्रतिनिधिले संसदको पनि भुमिका निभाउने भएकोले संसद र सरकारमा पार्टीको भुमिका र अन्य कार्यक्रममाबारेमा छुट्टै घोषणापत्रमा उल्लेख गरिने केन्द्रीय सदस्य थापाले जानकारी दिनुभयो ।
