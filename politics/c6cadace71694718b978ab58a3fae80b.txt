बाधा अड्काउ फुकाउ आदेशको विरोध गर्दै कांग्रेस माओवादीले पक्षमा भोट हाले

काठमाडौं, साउन ११ – राष्ट्रपतिबाट जारी भएको बाधा अड्काउ फुकाउ आदेश व्यवस्थापिका संसदले अनुमोदन गरेको छ । मंगलबारको संसद बैठकमा बाधा अड्काउ फुकाउ आदेशमाथि छलफल सकिएसँगै बहुमतले आदेशलाई पारित गरेको हो । 
राष्ट्रपति विद्यादेवी भण्डारीले सोमबार नयाँ सरकार गठनको लागि सहज बनाउन भन्दै बाधा अड्काउ फुकाउन आदेश जारी गर्नुभएको थियो । मन्त्रिपरिषदको आइतबारको बैठकले संविधानको धारा ३०५ अनुसार अर्को सरकार गठनकको लागि सहज बनाउन बाधाअड्काउ आदेश जारी गर्न राष्ट्रपति समक्ष सिफारिस गरेको थियो । संविधानको धारा २९८ को २ रुपान्तरित संसदले सात दिनभित्र नयाँ सरकार गठन गर्ने उल्लेख भएकाले फेरि त्यही प्रावधानअनुसार अर्को सरकार बन्छ कि बन्दैन भन्ने विवाद थियो ।
केपी शर्मा ओली नेतृत्वको सरकार अल्पमतमा गएपनि नयाँ सरकार बन्छ कि बन्दैन भन्ने विवाद भइरहेका बेला सरकारले बाधा अड्काउ फुकाउन सिफारिस गरेका हो । संसदमा छलफलका क्रममा आदेशको एमाले सांसदहरुले बचाउ गरेका थिए भने कांग्रेस माओवादीका सांसदले चर्को आलोचना गरेका छन् । 
संविधानले नयाँ सरकार गठनको व्यवस्था प्रष्ट भएको अवस्थामा पनि बाधा अड्काउ फुकाउ आदेश जारी गर्नु संविधानलाई अनावश्यक रुपमा चलाउने काम भएको कांग्रेस माओवादीको आरोप थियो । कांग्रेस सांसद रमेश लेखकले सामान्य अवस्थामा बाधा अड्काउन फुकाउ आदेश जारी गरेर सरकारले राष्ट्रपति र संविधानको गरिमामाथि खेलवाड गरेको उल्लेख गर्नुभयो । 
तर एमाले सांसदहरुले संविधानमा नयाँ सरकार गठनका लागि प्रष्ट व्यवस्था नभएकाले त्यसलाई सहज पार्न सरकारले आदेशका लागि सिफारिस गरेको उल्लेख गरे । एमाले सांसद एवं कानुनमन्त्री अग्नि खरेलले सरकारले नयाँ सरकार गठनमा देखिएको अन्यौलता चिर्न र राष्ट्रपतिलाई नयाँ सरकार गठनका लागि विवादमा तान्ने कोसिस भएकाले त्यसलाई रोक्न बाधा अड्काउ फुकाउन आदेश सिफारिस भएको उल्लेख गर्नुभयो । 
आदेशको विरोधमा धारणा राखे पनि कांग्रेस माओवादीका सांसदले पक्षमा मतदान गरेका थिए । यसैबिच संसदको शुन्य तथा विशेष समयमा सांसदहरुले देशभर अबिरल वर्षासँगै बाढी पहिरो जाँदा जनधनको क्षति भएको भन्दै उद्धार तथा राहतको काम प्रभावकारी बनाउन सरकारको ध्यानाकर्षण गराएका छन् ।
