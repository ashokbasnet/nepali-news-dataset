समानुपातिकको सभासद हुन दौडधुप

बोमलाल गिरी/उज्यालो । काठमाडौं, मंसिर २४ - ‘हाम्रा लागि त कुनै समस्या छैन, हामी त तत्काल छान्न सक्छौं ।’ नेपाली कांग्रेसले समानुपातिकतर्फ दलहरुले पाएको सिट अनुसार नाम सिफारिसका लागि निर्वाचन आयोगलाई म्याद थप्न आग्रह गरेपछि पत्रकारले सोधेको प्रश्नमा एमाले प्रचार विभाग प्रमुख प्रदीप ज्ञवालीको जवाफ थियो यो ।
तर उहाँलो जवाफ दिए जस्तै गरी  आफूले पाएको ८४ सिटमा नाम छान्न हम्मे हम्मे परेको छ एमालेलाई पनि ।
स्थाई कमिटिले केन्द्रीय कमिटि र भूगोललाई मिलाएर ५०–५० प्रतिशतका हिसावले नाम सिफारिस गर्ने, चुनावमा उसको भूमिका र योगदानको कदर गर्दै त्यसलाई आधार मान्नु पर्ने, र पहिले पटक पटक अवसर पाएकोलाई भन्दा अवसर नपाएकोलाई प्राथमिकता दिएर नाम सिफारिस गर्ने पर्ने प्रस्ताव गरेको थियो ।
तर यो मापदण्ड अनुसार पनि नाम सर्वसम्मत नभएपछि एजेण्डा केन्द्रीय  कमिटिमा पुगेको छ । पार्टी कार्यालयमा केन्द्रीत कमिटिको बैठक चलिरहँदा बाहिर आफूलाई सभासदमा पार्नका लागि दवाव दिनेहरुको बाक्लो भिड लागेको छ । समानुपातिकको बन्द सूचिमा नाम रेका सबै जसो आफू पर्नु पर्ने दावी गर्छन् । कैलालीबाट समानुपातिक सूचिमा परेका नवल सिंह रावललाई यसपटक पनि सभासद बन्न नपाए जिन्दगीमा फेरी सांसद वा सभासद बनूँला भन्ने आशा छैन । ‘पार्टीको इमान्दार र पहरेदार कार्यकर्ता हुँ’, रावल भन्नुहुन्छ, ‘उमेरले पनि मर्ने बेला हुन लाग्यो त्यसैले मेरो नाम पर्छ भन्नेमा ढुक्क छु ।’
कपाल सेतै फुलेका उम्मेदवारको लर्को लामै छ एमाले पार्टी कार्यालयमा । उमेर र जिल्लाको परिवेश हेर्दा गुल्मीका नीलकण्ठ गौतमलाई पनि सभासद हुन्छु कि भन्ने त आश छ । तर गुटको राजनीति चर्को हुनु, आफू कुनै गुटमा नहुनु र समावेशीले गर्दा नपर्ने हो कि भन्ने चिन्ता पनि त्यत्तिकै छ ।
ढुक्क भएकाहरु पार्टी कार्यालयमा भेटिंदैनन् । तर नपरिएलाकी भन्ने शंका लाग्नेहरु भने पार्टी कार्यालय धाइरहेका छन् । दिनभरि पार्टी कार्यालयमा घाम ताप्छन्, गफ गर्छन मौका पर्ने वित्तिकै नेतालाई आफ्नो कुरा सुनाइहाल्छन् । केहीदिन अघि पार्टीले समानुपातिकको बन्द सूचिमा नाम रहेकाहरुलाई कार्य क्षेत्रमा जान निर्देशन नै दिएपनि त्यसलाई सुनेको नसुन्यै गरेर थुप्रै उम्मेदवार अहिले पनि पार्टी कार्यालयमा पुग्ने गरेका छन् । एमाले मात्र होइन लामो सूचिबाट थोरै छान्नु पर्ने भएकाले सबै दलहरुलाई यतिबेला निक्कै सकस परिरहेको छ । शीर्ष नेतालाई पनि यतिबेला जोड घटाउको भ्याइ नभ्याई छ । प्रत्यक्ष तर्फको त छिनो फानो भइसकेको छ । जित्नेहरुले अविरजात्रा गरिसके अनी हार्ने पनि धेरैजसोले मन बुझाईसके । तर समानुपातिकको सूचिमा परेकाहरुको छिनोफानो नभएकाले उनीहरुको दौडाई भने सकिएको छैन ।
