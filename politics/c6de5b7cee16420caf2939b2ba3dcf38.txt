जुम्लामा उम्मेद्वार छान्न तीन दलभित्र आन्तरिक तयारी

नेत्र शाही/उज्यालो ।
जुम्ला, चैत २४ – आउँदो वैशाख ३१ गते स्थानीय तहको चुनाव हुने भएपछि जुम्लामा चुनावी माहोल बढेको छ । नजिकिँदै गरेको स्थानीय तहको चुनावी चहलपहलले तीव्रता पाएको छ । चुनावी सरगर्मीले ग्रामीण क्षेत्र उत्साहित देखिन्छ । ठूला तीन दलको गतिविधिले रौनक फरक देखिन्छ । नागरिकहरु आफ्नो दलभित्र अबको स्थानीय तहको व्यवस्था सञ्चालन गर्ने कुशल नेतृत्व को हुन सक्छ त भन्ने कुराको अड्कल गर्दैछन् । 
गाउँपालिका तथा नगरपालिकामा उम्मेद्वारका आकाङ्क्षीहरु पनि त्यत्तिकै बढी देखिन्छन् । नेपाली कांग्रेस र एमाले र नेकपा माओवादी केन्द्रमा आकाङ्क्षी उम्मेदवारहरु बढी भएको पाइन्छ । गाउँपालिकामा यी ठूला दलभित्र चार/पाँच जनाको नाम बाहिर आउने गरेको छ । नगरपालिका दुवै दलभित्रका केहीले आफ्नो लागि समर्थन जुटाउँदै गरेका छन् । 
चैत्र १५ गते केन्द्रीय निर्वाचन परिचालन समितिले गरेको निर्णयलाई मुख्य आधार मानी उम्मेदवार छनोट गर्ने नेपाली कांग्रेस जुम्लाका पार्टी सचिव कर्णबहादुर शाहीले जानकारी दिनुभयो । टिकट प्राप्तिका लागि पार्टीभित्र ठूलो संघर्ष त छ नै त्यसमा पनि गाउँ तथा नगरपाकिलामा उम्मेद्वार छनौटका लागि बहालवाला माननीय, जिल्ला सभापतिसम्म रहेका छन् । 
यता नेकपा एमालेका जिल्ला अध्यक्ष तिर्थबहादुर बुढाले स्थानीयस्तरमा आधार निर्माण गर्ने, सहमतिको निर्णयका लागि बढी जोड दिने र त्यसबाट उम्मेद्वारको टुङ्गो नलागे प्रदेश कमिटिले निक्र्यौल गर्ने बताउनुभयो । अध्यक्ष बुढाले सकेसम्म माथिबाट नै टिकट दिइने निर्णय भएको जनाउनुभयो । उम्मेद्वार छनौट गर्दा खासै समस्या नपर्ने उहाँको भनाई छ ।
नेकपा माओवादी केन्द्रका संयोजक वीरबहादुर कुँवरले वडास्तरबाट नागरिकका लागि कुशल उम्मेद्वार चुनिने बताउनुभयो । त्यसले नसके गाउँपालिका र त्यहाँ पनि टुंगो नलागे जिल्लास्तरीय चुनाव परिचालन कमिटिले अन्तिम निर्णय गर्ने बताउनुभयो । उम्मेद्वार छनौटका लागि मापदण्ड तयार गर्ने र त्यसका दायराले योग्य ठानिने उम्मेद्वार अघि आउने उहाँले जनाउनुभयो ।
