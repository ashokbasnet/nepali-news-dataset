संविधानमा आफ्ना सुझाव नसमेटिने चिन्ता

जनार्दन पोखरेल/उज्यालो । महोत्तरी, साउन ४ - नागरिकहरुले नयाँ बन्ने संविधानमा आफ्ना सुझाव नसमेटिने हो कि भन्ने चिन्ता व्यक्त गरेका छन् ।
महोत्तरी क्षेत्र नम्बर १ को बर्दिबासमा सोमबार भएको सुझाब संकलन कार्यक्रममा संविधानको प्रारम्भिक मस्यौदामाथि सुझाब दिंदै उनीहरुले औपचारिकताको लागि मात्र सुझा संकलन गरिएको हुन सक्ने आशंका व्यक्त गरे । 
मुख्य चार दलबीच भएको १६ बुँदे सहमति अनुसार संविधानको प्रारम्भिक मस्यौदा आएकाले नयाँ संविधानमा पनि नागरिकका सुझाब नसमेटिने आशंका सर्वसाधारणको थियो । कार्यक्रममा महोत्तरी क्षेत्र नम्बर १ बाट निर्बाचित सभासद तथा संविधान मस्यौदा समितिका सदस्य गिरीराजमणि पोखरेलले नागरिकका सुझाब संविधान सभाको सम्पत्ति भएकाले नयाँ बन्ने संविधानमा त्यसलाई समेटिने बताउनुभयो ।  कार्यक्रममा सहभागी अधिकांश नागरिकले सिमाङ्कन विनाको संविधानलेपछि विवाद वढाउने भन्दै संघिय प्रदेशको सिमाङ्कनसहितको संविधान घोषणा गरिनु पर्नेमा जोड दिएका छन् । 
‘सिमाङ्कन र नामांकन विनाको संघीय प्रदेश दिने भनेको कित्ता नम्बर र क्षेत्रफल विनाको जग्गाको लालपुर्जा दिनु जस्तै हो’ संविधानमा आफ्ना सुझाब दिंदै वर्दिबासका लिलामणि आचार्यले भन्नुभयो ‘सिमाङ्कन र नामांकन विनाको संघीय प्रदेशले पछि विवाद वढाउँछ । संविधान घोषणा गरिनुअघि संघीय प्रदेशको सिमाङ्कन टुङ्ग्याउनुपर्छ ।’
कार्यक्रममा सहभागी अघिकांशले मुलुकको समृद्धि र स्थिर सरकारको लागि नागरिकबाट प्रत्यक्ष निर्बाचित व्यक्ति कार्यकारी प्रमुख हुनु पर्नेमा जोड दिएका छन् । नेपाली कांग्रेस र नेकपा एमालेका जिल्ला स्तरीय नेताहरुले समेत पार्टीको केन्द्रीय नीति विपरित नागरिकबाट प्रत्यक्ष निर्बाचित राष्ट्रपति या प्रधानमन्त्री मुलुकको कार्यकारी प्रमुख हुनु पर्ने सुझाव दिएका छन् । नेकपा एमालेको भातृ संगठन युवा संघ नेपालका महोत्तरी जिल्ला अध्यक्ष अम्बिका गौतमले नयाँ संविधानमा जनताबाट प्रत्यक्ष निर्बाचित प्रधानमन्त्री कार्यकारी प्रमुखको व्यवस्था नगरे मुलुक सँधै अस्थिर भैरहने बताउनुभयो । 
कार्यक्रममा संविधान सभा बहिष्कार गरेको नेकपा माओवादी नेतृत्वको ३३ दलीय मोर्चा र राप्रपा नेपाल समर्थित नेता कार्यकर्ताले पनि नयाँ बन्ने संविधानको लागि आफ्ना सुझाब दिएका थिए । 
ढुंगा प्रहारबाट २ जना घाइते, ३ पक्राउ
सुझाव संकलनको क्रममा बाहिरबाट प्रहार भएको ढुंगा लागेर महोत्तरी क्षेत्र नम्बर ४ र ५ मा दुई जना प्रहरी घाइते भएका छन् । ढुंगा प्रहार गर्ने ३ जना मधेशबादी दलका कार्यकर्तालाई प्रहरीले पक्राउ गरेको छ । 
क्षेत्र नम्बर ४ को मनराकट्टी उच्च माविमा भएको सुझाब संकलन कार्यक्रममा बाहिरबाट ढुंगा प्रहार हुँदा जिल्ला प्रहरी कार्यालय महोत्तरीमा कार्यरत प्रहरी निरिक्षक नरेश महतो घाइते हुनु भएको प्रहरी उपरिक्षक सौरभ राणाले जानकारी दिनुभयो । 
त्यसैगरी महोत्तरी क्षेत्र नम्बर ५ को रामगोपालपुरमा भएको सुझाब संकलन कार्यक्रममा असन्तुष्ट पक्षले बाहिरबाट ढंगा प्रहार गर्दा प्रहरी जबान लौकिर मियाँ घाइते हुनु भएको छ । ढुंगा प्रहार गर्ने तीन जनालाई पक्राउ गरेर हिरासतमा राखिएको प्रहरी उपरिक्षक राणाले बताउनुभयो । 
छिटपुट घटना बाहेर महोत्तरीका ६ वटै निर्बाचन क्षेत्रमा व्यापक जनसहभागिता सहित सुझाब संकलन कार्यक्रम भएको महोत्तरीका प्रमुख जिल्ला अधिकारी दिपक काफ्लेले जानकारी दिनुभयो ।
