चाँगुनारायण नगरपालिकाको विवाद नमिलेपछि आयोगलाई पत्राचार

भक्तपुर, जेठ ७ – भक्तपुरको चाँगुनारायण नगरपालिकामा विवादका कारण मतगणना रोकिएको दुई दिन बितिसक्दा पनि सहमति नभएपछि आइतबार पनि मतगणना नहुने भएको छ । 
आइतबार सहमति गरेर मतगणना सुरु गर्नका लागि सर्वपक्षीय बैठक बसेपछि नेपाली कांग्रेस र एमालेको विवादका कारण मतगणना आइतबार पनि सुरु हुन नसकेको हो ।
सर्वपक्षीय छलफलमा सहभागी हुनुभएका भक्तपुरका प्रमुख जिल्ला अधिकारी द्रोण पोखरेलले पुनः मतगणना गर्नका लागि बसेको सर्वपक्षीय बैठकमा सहमति हुन नसके पछि मतगणना सुरु हुन नसकेको जानकारी दिनुभयो । 
दलहरु बिच छलफलमा सहमति हुन नसकेपछि निर्वाचन आयोगलाई समस्याका बारेमा लेखी पठाउने र निर्वाचन आयोगका निर्देशन अनुसार कार्य गर्नका लागि भने दलहरु सहमति भएकाले आयोगलाई पत्राचार गर्ने निर्णय भएको उहाँले जानकारी दिनुभयो ।
नेपाली कांग्रेस चाँगुनारायण नगरपालिकाको २ र ३ नम्बर वडाको मात्र पुनः मतगणना गर्नुपर्ने माग राखेको तर एमालेले आफ्नो पार्टीलाई मात्रै लक्षित गरेकाले कांग्रेस विजयी भइसकेको वडा नं. १ देखि ४ सम्म नै मतगणना गर्नुपर्ने माग गरेको बैठकका सहभागीले जानकारी दिएका छन् । 
मतगणनाको पर्खाइमा बसेका मतदाताले भने मतगणना स्थल अगाडि आइतबार दिनभर धर्ना दिएर जनताको मतको कदर गर्न र तत्काल मतगणना गर्न माग गर्दै नाराबाजी गरेको थियो । 
चाँगुनारायण नगरपालिकाका सहायक निर्वाचन अधिकृत राजेन्द्र वाग्लेले मतपरिणाम घोषणा भइसकेका वडाका हकमा पुनः मतगणना गर्ने व्यबस्था कानूनमा नभएकाले त्यसका लागि अदालत जानु पर्ने बताउनुभयो ।
लामो छलफल पछि दलहरु बिच सहमति नभएपछि निर्वाचन आयोगलाई लेखि पठाउने र आयोगको निर्देशन अनुसार अगाडि बढ्ने दलहरु बिच सहमति भएपछि आयोगलाई मुख्य निर्वाचन अधिकृतको कार्यालय मार्फत पत्राचार गरेको उहाँले जानकारी दिनुभयो ।
शनिबार बिहान चाँगुनारायण नगरपालिका वडा नं. ३ र ४ को मतगणना सकिएपछि मतपरिणाम सार्वजनिक गर्ने बेलामा भएको विवादका कारण मतगणना रोकिएको थियो । अर्को नर्णय नभएसम्मका लागि मतगणना स्थगित गर्ने गरी मतगणना स्थलमा शिलबन्दी गरिएको छ । 
चाँगुनारायण नगरपालिकाका वडा नं. ३ को अन्तिम मत परिणाम सार्वजनिक गरेको केहीबेरमा वडा नं. ४ को मतगणना सम्पन्न गरी मत परिणाम सार्वजनिक गर्ने तयारी गर्दा कर्मचारीले मतगणना पारदर्शी नगरेको भन्दै एमाले बाहेकका अन्य दलले विरोध गरेपछि मतगणना समेत रोकिएको हो ।
