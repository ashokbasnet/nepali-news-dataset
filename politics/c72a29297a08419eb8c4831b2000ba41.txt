सहमति भए अझै पनि माघ ८ मा संविधान ल्याउन सकिन्छ : नेम्वाङ

काठमाडौं, पुस ३० – संविधानसभाका अध्यक्ष सुवासचन्द्र नेम्वाङले दलहरुले संविधानका अन्तर्वस्तुमा सहमति गरे अझै पनि माघ ८ गते संविधान ल्याउन सकिने बताउनुभएको छ ।
संविधानसभाका अध्यक्ष नेम्वाङले बुधबार विभिन्न दलका प्रमुख सचेतकसँगको छलफलपछि सञ्चारकर्मीसँग कुरा गर्दै दलहरुले संविधानका विषयवस्तु तथा कार्यतालिका परिवर्तन र नियम निलम्बन गर्ने प्रस्तावमा सहमति गरे अझै पनि माघ ८ गते संविधान जारी गर्न सकिने बताउनुभयो ।
संविधानसभाका अध्यक्ष नेम्वाङले आफूले यसबारेमा बुधबार बिहान प्रधानमन्त्री सुशील कोइराला र नेकपा एमालेका अध्यक्ष केपी शर्मा ओलीलाई जानकारी गराएको पनि बताउनुभयो । 
उहाँले संविधान निर्माणका लागि उपयुक्त वातावरण बनाउने जिम्मेवारी सरकारको भएको भन्दै प्रधानमन्त्री कोइरालाले दलहरुबीचको छलफललाई तिब्रता दिएर सहमतिको प्रयास गर्नुपर्ने बताउनुभयो ।
संविधानसभाका अध्यक्ष नेम्वाङले दलहरुले विषयवस्तुमा सहमति नगरे संविधानसभाले आफ्नो नियमावली र स्थापित अभ्यास अनुसार दुई तिहाइ बहुमतको प्रक्रिया अगाडि बढाउनुको विकल्प नहुने बताउनुभयो ।
