उम्मेदवार मनोनयन पर्सि, राजपाले आज औपचारिक धारणा सार्वजनिक गर्ने

काठमाडौं, असार २ – आउँदो १४ गते हुने स्थानीय तहको चुनावका लागि शुक्रबार उम्मेदवारको मनोनयन गर्ने कार्यतालिका भएपनि दुई दिन पछिलाई सारिएको छ । 
सबै दलको सहभागिता सुनिश्चितताका लागि भन्दै सरकारको आग्रहमा निर्वाचन आयोगले उम्मेदवार मनोनयन दर्ता मिति आइतबारसम्मलाई सारेको हो । 
सरकारले आउँदो १४ गतेलाई तय भएको प्रदेश नं. १, २, ५ र ७ मध्ये प्रदेश नं. २ को चुनाव सारेर असोज २ गते गर्ने र बाँकी प्रदेशको चुनावको लागि मनोनयनको समय आगामी आइतबारसम्म पुर्याउने निर्णय गरेपछि आयोगले कार्यतालिका हरेफेर गरेको हो । नयाँ तालिका अनुसार उम्मेदवार मनोनयन दर्ता आइतबार ४ गते बिहान ८ बजेदेखि दिउँसो ४ बजेसम्म हुनेछ भने दर्ता भएका उम्मेदवारको सूचि त्यही दिन प्रकाशन हुनेछ । उम्मेदवारको बिरोधमा उजुरी दिन ५ गते बिहान ८ बजेदेखि १० बजेसम्मको समय तोकिएको छ । ६ गते बिहान ८ बजेदेखि ११ बजेसम्म उम्मेदवारी फिर्ता गर्न सकिने र त्यही दिन उम्मेदवारको अन्तिम नामावली प्रकाशन गर्ने र चुनाव चिन्ह दिने आयोगले जनाएको छ । नयाँ तालिका पछि उम्मेदवारको प्रचार गर्ने अवधि घटेको छ । 
१४ गते ३ सय ३४ तहमा चुनाव
प्रदेश नं. २ को चुनाव सरेपछि आउँदो १४ गते ३ सय ३४ स्थानीय तहमा चुनाव हुने भएको छ । प्रदेश नं. १ मा एक महानगरपालिका, दुई उपमहानगरपालिका, ४६ नगरपालिका र ८८ गाउँपालिका सहित १ सय ३७ स्थानीय तह छन् । यस्तै प्रदेश नं. ५ मा चार उपमहानगरपालिका, ३२ नगरपालिका र ७३ गाउँपालिका सहित १ सय ९ स्थानीय तह छन् । प्रदेश नं. ७ मा एक उपमहानगरपालिका, ३३ नगरपालिका र ५४ गाउँपालिका गरी ८८ स्थानीय तह छन् । प्रदेश नं. १, ५ र ७ मा ८ हजार ३ सय ६४ मतदान केन्द्र छन् । प्रदेश नं ३, ४ र ६ मा यसअघि पहिलो चरणमा वैशाख ३१ गते भैसकेको छ । प्रदेश नं १, ५ र ७ मा आउँदो १४ गते हुनेछ । प्रदेश नं २ मा भने सरकारले चुनाव सारेर असोज २ गते पुर्याएको छ ।
राजपाको औपचारिक धारणा आज
प्रदेश नं. २ को चुनाव सार्ने सरकारको निर्णयबारे राष्ट्रिय जनता पार्टी नेपालले शुक्रबार औपचारिक धारणा सार्वजनिक गर्दैछ । अध्यक्षमण्डलको वैठक बसेर औपचारिक धारणा सार्वजनिक गर्ने राजपा नेता अनिल झाले उज्यालो अनलाइनलाई जानकारी दिनुभयो । सरकारले २ नम्वर प्रदेशको चुनाव सारेपनि राजपाले प्रदेश नं. १, ५ र ७ को चुनावमा भाग लिने, नलिनेबारेको अन्योल कायमै छ ।
