संविधान संसोधनका लागि संसद बैठक आज पनि

काठमाडौ, जेठ ५ – अन्तरिम संविधान संसोधनका लागि व्यवस्थापिका संसदको बैठक शुक्रवार पनि बोलाइएको छ । छोटो प्रकृयाबाट संविधान पारित गर्नका लागि अन्तरिम संविधानको धारा ७० संसोधनका लागि संसद बैठक बोलाईएको हो ।

 

दिउँसो तीन बजे बस्ने बैठकमा  अन्तरिम संविधान संशोधन प्रस्ताव पेश गर्ने कार्यक्रम तय भएको छ । बिहीबार माओवादी, काँग्रेस, एमाले लगायत मधेशी दलका सभासद्ले संविधानसभा बाहिरबाट संविधान बनाउन खोजिएको भन्दै नारावाजी गरेर संसद बैठक अवरुद्ध गरेका थिए ।
वृहद मधेसी मोर्चाले तीन दलबीचको ११ प्रदेशको सहमति खारेज नभएसम्म संसद चल्न नदिने चेतावनी दिएको छ  । अवरोध पछि  सभामुख सुवासचन्द्र नेम्वाङले संसदको ११ औ अबिधेशन आज  दिउँसो तीन बजेसम्मका लागि स्थगित गर्दै सभासद्हरुका मागबारे दलहरुको ध्यानाकर्ष गराउनुभएको थियो ।
तर शुक्रवार पनि संसद बैठक चल्ने नचल्ने अन्यौल छ । यसैबीच संविधान सभाको बैठक शुक्रवार पनि बोलाइएको छ । बिहीबार स्थगित गरेर शुक्रवार बेलुकी ५ बजेका लागि बैठक बोलाइएको भए पनि त्यो पनि बस्ने सम्भावन कम छ ।
