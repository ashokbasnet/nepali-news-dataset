१० प्रदेशमा अरु दल सहमत नभए मतदानबाट टुंग्याउनुपर्छ : प्रचण्ड

एकीकृत नेकपा माओवादीका अध्यक्ष पुष्पकमल दाहाल प्रचण्डले आफनो पार्टीले प्रस्ताब गरेको १० प्रदेशमा अरु दल सहमत नभए मतदानबाट टुङ्गो लगाउनुपर्ने बताउनुभएको छ । १० प्रदेश सहितको संघीय संरचनाबारे अरु दल सहमत हुनुपर्ने भन्दै प्रचण्डले सहमत नभए संविधानसभामा प्रक्रियामा लगेर टुङ्गो लगाउनुपर्ने बताउनुभएको हो ।

 

प्रचण्ड निवास लाजिम्पाटमा नेवा : आन्दोलनसँग सम्बन्धित अगुवाहरुसँग शुक्रवार प्रचण्डले १० प्रदेशको सङ्घीय राज्यको प्रस्ताव वैज्ञानिक र व्यावहारिक भएको दाबी गर्दै यसबाट माओवादी पछि नहट्ने बताउनुभयो । बिहीबार मधेसी मोर्चा सहित बसेको ३ दलको बैठकमा माओवादीले राज्य पुनःसंरचनाको सन्र्दभमा १० प्रदेशसहितको नया सङ्घीय खाका प्रस्तुत गरेको थियो ।

तर, एकीकृत नेकपा माओवादीको १० प्रदेश सहितको संघीय संरचना प्रस्तावको विरोधमा विभिन्न संगठनले सुदूरपश्चिम बन्द गराएका छन् । अखण्ड सुदूरपश्चिमको माग गर्दै आएका बिभिन्न संगठनले गरेको बन्दका कारण सुदूरपश्चिमको जनजीवन कष्टकर बनेको छ । माओवादीको प्रस्तावमा कैलाली, कञ्चनपुरलाई अलग पारिएको विरोधमा भएको बन्दका कारण सुदुरपश्चिममा गाडी चलेका छैनन् । बजार, कलकारखाना तथा विद्यालय पनि बन्द छन् ।
