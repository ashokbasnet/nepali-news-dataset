चैतको पहिलो साता भित्र पार्टी एकता : प्रचण्ड

सुर्खेत, फागुन १८ – नेकपा माओवादी केन्द्रका अध्यक्ष पुष्पकमल दाहाल ‘प्रचण्ड’ ले एमाले—माओावदीको पार्टी एकताको प्रक्रिया चैतको पहिलो साता टुङ्गिने बताउनु भएको छ । 
रामारोशन महोत्सवको उद्घाटन गर्न अछाम जाने क्रममा शुक्रबार कर्णाली प्रदेशको राजधानी विरेन्द्रनगर सुर्खेत विमानस्थलमा संचारकर्मीहरुसँग कुरा गर्दै पार्टी एकताको प्रक्रिया चैतको पहिलो सातामा टुङ्गिने बताउनु भएको हो ।  उहाँले नयाँ वर्षसम्म पार्टी एकताको घोषणा हुने दावी गर्नुभयो । 
एकताका लागि अन्तरिम राजनीतिक प्रतिवेदन तयार गर्न र आन्तरिक विधान र संगठनको सेट मिलाउनबारे सुझाव दिन बनेको कार्यदलले आफ्नो काम अन्तिम चरणमा पु¥याएको जानकारी दिदै अध्यक्ष प्रचण्डले संयोजन समितिले विधानको अन्तिम रुप दिएपछि छिट्टै पार्टी एकता टुङ्गिने बताउनुभयो । ‘पार्टी एकता सुनिश्चित छ । दुवै कार्यदलले प्रतिवेदन बुझाई सकेपछि त्यसलाई पार्टी एकता संयोजन समितिले अन्तिम रुप दिन्छ’  उहाँले भन्नुभयो, ‘त्यस पछि हामी केन्द्रीय नेतृत्वको संयुक्त बैठक बसेर आ–आफ्नो केन्द्रको भंग गर्ने र नयाँ केन्द्र गठन गर्ने प्रक्रिया चैतको पहिलो हप्तासम्म टुङ्गाउँछाैँ ।’ 
अध्यक्ष प्रचण्डले सरकारमा फोरमलाई पनि सहभागी बनाएर लैजाने भएकाले सरकारले पूर्णता पाउन ढिलाई भएको बताउनुभयो । उहाँले भोलि मन्त्रालय टुंगिएपछि सरकारले पूर्णता पाउने बताउनु भयो । ‘एमाले र माओवादीको मन्त्रालयका विषयमा मोटामोटी सहमति भइसकेको थियो । फोरम पनि सरकारमा आउने भएपछि थप छलफल गर्नुपर्ने भएकाले ढिलाई भएको हो ।’
उहाँले भन्नुभयो, ‘भोलिसम्म सबै टुङ्गो लाग्छ ।’ पहिलो पटक फोरम र कम्युनिष्ट पार्टीको सरकारले बन्न लागेको भन्दै सरकारले पूर्णता पाउन साथ  सुशासन  स्थायीत्व र विकास समृद्धिमा केन्द्रित भएर काम गर्ने बताउनु भयो । एमालेले पुरानै राष्ट्रपति दोहोर्याउने भएपछि माओवादीले पनि उपराष्ट्रपतिमा दोहोर्याउने बताउनुभयो ।
अध्यक्ष प्रचण्डलाई स्वागत गर्न कर्णाली प्रदेशका मुख्यमन्त्री महेन्द्रबहादुर शाही, भूमि व्यवस्था, कृषि तथा सहकारी मन्त्री विमला केसी, र आन्तरिक मामिला तथा कानुन मन्त्री नरेश भण्डारीलगायतको उपस्थित रहेको थियो ।
