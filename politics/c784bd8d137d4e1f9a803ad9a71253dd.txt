फोरम लोकतान्त्रिकले संविधान निर्माणको प्रक्रियामा भाग नलिने

काठमाडौं, भदौ २२ – मधेसी जनअधिकार फोरम लोकतान्त्रिकले संविधान निर्माणको जारी प्रक्रियामा भाग नलिने भएको छ ।
फोरम लोकतान्त्रिकका नेता विजयकुमार गच्छदारले संविधानसभाका अध्यक्ष सुवासचन्द्र नेम्वाङलाई भेटेर अहिले प्रस्ताव गरिएको संविधानको विधेयकले थारु लगायत आदिवासी जनजाति र अल्संख्यकको हित नहुने भन्दै मंगलबारदेखि सुरु भएको दफावार छलफलमा सहभागी नहुने पार्टीको निर्णय सुनाउनुभएको हो ।
आठ प्रदेशले मात्र नागरिकका चाहना समेट्ने भएकाले त्यसै अनुसार गर्न आफूले आग्रह गरेको अध्यक्ष गच्छदारले जानकारी दिनुभयो ।
सभाध्यक्षसँगको भेटमा आफूले संविधान जारी गर्ने अहिलेको प्रक्रियालाई ढिला गरी आन्दोलन गरिरहेका मधेसी, थरुहट, मगरात, लिम्बुवान लगायतका राजनीतिक शक्तिसँग वार्ता गरी संघीयताका  विषयमा ठोस र नयाँ सहमतिमा पुगी संविधान जारी गर्न उपयुक्त हुने सुझाव दिएको गच्छदारले बताउनुभयो ।
