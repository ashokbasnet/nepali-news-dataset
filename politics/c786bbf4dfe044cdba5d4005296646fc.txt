कांग्रेसमय भयो सिंहदरबार (फोटो फिचर)

सूर्यकुमार क्षेत्री/उज्यालो । काठमाडौं, माघ १२ – संविधानसभाको सबैभन्दा ठूलो पार्टी नेपाली कांग्रेसको संसदीय दलको चुनावका कारण आइतबार मुलुकको प्रमुख प्रशासनिक केन्द्र सिंहदरबार मतदानस्थल जस्तै देखिन्थ्यो ।
भित्र छिर्ने गेटदेखि मन्त्रालय अघिल्तिरका सडकमा समेत कांग्रेसका पार्टी नेता र कार्यकर्ताको भरिभराउ भयो ।
विहान ९ बजे मतदान हुनु पहिले नै कांग्रेस संसदीय दलको कार्यालयमा पार्टी नेता, सभासद र कार्यकर्ताको भीड लागिसकेको थियो ।
पार्टी सभापति सुशील कोइराला र नेता शेरबहादुर देउवा कसको पक्षमा पल्ला भारी हुन्छ भन्नेमा सबैका आआफ्नै अनुमान र अड्कलबाजी थियो । भोट दिने सभासदभन्दा शुभेच्छुक र समर्थक नेताहरुमा चासो बढि देखिन्थ्यो । सिंहदरबारका बिभिन्न मन्त्रालयबाट सर्वसाधारणका लागि वितरण हुने प्रवेश पास उपयोग गरेरै कांग्रेस कार्यकर्ता संसदीय दलको कार्यालयमा पुगेका थिए । निर्धारित समयभन्दा आधाघण्टा ढिलो सुरु भएको मतदानमा सबैभन्दा पहिले पार्टी महामन्त्री प्रकाशमान सिंहले भोट खसाउनुभयो । मतदान सुरु भएको केहीबेरमै विद्युतीय मेसिन बिग्रियो । त्यसपछि नेता कार्यकर्ता खैलाबैला गर्न थाले । कोही नयाँ मेशिनको खोजीमा लागे । कोही मतपत्र छपाएर गर्नुपर्छ भन्ने पक्षमा पनि देखिए ।
तर मतपत्रबाट गर्दा समय पनि लाग्ने र गलत सन्देश पनि जाने भएकाले नयाँ मेशिनबाटै काम चलाउने कुरा भयो । नयाँ मेशिनको बन्दोबस्त भएपछि पहिले भएका सबै मतदान खारेज गरेर पुनः मतदान प्रकृया सुरु भयो । दोस्रोपटक पनि महामन्त्री सिंहले नै पहिले भोट खसाउनुभयो । त्यसपछि सबै नेताले पालैसँग मतदान गरे ।
मतदान गरेर एकछिन माहोल बुझेपछि संसदीय दलको नेताका प्रतिष्पर्धी देउवा बाहिरिनुभयो । कोइराला त्यहीँ बस्नुभयो । साढे १२ बजे मतदान सकियो । विद्युतीय मेसिन भएकाले उतिखेरै मतपरिणाम सार्वजनिक भयो । धेरैले अनुमान गरेजस्तै कोइराला निर्वाचित हुनुभयो ।
भावी प्रधानमन्त्रीको समेत बाटो खोलेर कोइराला विजयी भए लगत्तै उहाँका समर्थक नेता, कार्यकर्ताले हुटिंग गरे । पररर ताली बजाए । खुशीयाली मनाए । नेता कार्यकर्ताको भीडमा उभिएका कोइरालालाई बधाई र शुभकामना साटासाट गर्न भ्याईनभ्याई भयो । केहीबेर बधाई र शुभकामना थापेपछि कोइरालाले सबैलाई धन्यवाद दिनुभयो । ‘पार्टीमा आन्तरिक प्रजातन्त्रको अभ्यास भएको छ, अब पार्टी एक ढिक्का भएर अघि बढ्छ’ उहाँले यति भनेपछि फेरि पनि गडगडाहट ताली बज्यो । सबैतिर हेरेर हात हल्लाउँदै कोइराला गाडी चढेर बाहिरिनुभयो । अब प्रधानमन्त्री उहाँ फेरि सिंहदरबार प्रवेश गर्नुहुन्छ भनेर कुरा गर्दै नेता कार्यकर्ता पनि आआफ्नो बाटो लागे ।
