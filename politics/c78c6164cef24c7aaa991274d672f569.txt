‘अख्तियारले गलत समयमा गलत कदम चाल्यो’

काठमाडौं, असोज ५ – नेकपा माओवादी केन्द्रका नेता मणि थापाले अख्तियार दुरुपयोग अनुसन्धान आयोगले गलत समयमा गलत कदम चालेको बताउनुभएको छ । ‘प्रधानमन्त्री भारत भ्रमणमा गएको बेला बेलुका पत्रकार सम्मेलन गरेर अख्तियारले गलत कदम चालेको छ, यो गलत समयको गलत कदम हो’ उहाँले भन्नुभयो ।
रिपोर्टस क्लबमा भएको साक्षात्कारमा उहाँले लडाकु घोटलालाई लिएर अख्तियारले ल्याएको कुरा अस्वभाविक भएको आरोप लगाउनुभयो । थापाले अदालतले नै अख्तियार प्रमुखको नियुक्तीलाई लिएर प्रश्न चिन्ह खडा गरिरहेको बेला अख्तियारले लडाकु घोटाला काण्ड उचालेर बार्गेनिङ् गर्न खोजेको बताउनुभयो । ‘हामी कडा रुपमा प्रतिवाद गर्छौं’ उहाँले भन्नुभयो ।
उहाँले प्रधानमन्त्री पुष्पकमल दाहालको भारत भ्रमण सफल भएकोले एमालेले आत्तिएर प्रतिक्रिया दिइरहेको भन्दै ‘एमाले आत्तिएको छ, द्धिपक्षीय सम्बन्ध सुमधुर भएको छ, छिमेकीसँगको सम्बन्ध प्रगाढ भएकोमा कसैले दुःख मान्नुहुँदैन्’ भन्नुभयो । उहाँले प्रधानमन्त्रीको भारत भ्रमणको कुरालाई लिएर दुईपक्षीय सम्झौतालाई भाँड्न खोजेको आरोप समेत लगाउनुभयो ।
संविधान संशोधन गरेर मुलुकलाई राष्ट्रिय एकतामा ल्याउनु सरकारको पहिलो प्राथमिकता रहेको उहाँको भनाई छ । ‘संविधान संशोधन छिट्टै अगाडि बढ्छ, हामी सबैपक्षसँग छलफलमा छौं, घनिभूत छलफलबाटै निकास निकाल्छौं ।’ असन्तुष्टहरुको आवाजलाई सम्बोधन गर्न सरकार गम्भीर रहेको उहाँको तर्क थियो ।
संविधान कार्यान्वयन मुलुकको पहिलो प्राथमिकता : मन्त्री जोशी   
वातावरणमन्त्री जयदेव जोशीले संविधान कार्यान्वयन  सरकारको पहिलो प्राथमिकता भएको बताउनुभएको छ । 
मन्त्री जोशीले सबै दललाई मिलाएर संविधान कार्यान्वयन गरिने बताउनुभयो । ‘संविधान कार्यान्वयनका लागि सरकार गम्भीर रहेकाले चाँडो भन्दा चाँडो संसदमा दर्ता हुन्छ ।’ उहाँले मधेसी मोर्चाले अघि सारेका जाजय मागहरु सम्बोधन हुने विश्वास व्यक्त गर्नुभयो ।
भारत भ्रमणलाई धेरै विवादमा ल्याउन हुँदैन : खड्का
नेपाली कांग्रेसका केन्द्रीय सदस्य डा. नारायण खड्काले संविधान कार्यान्वयन गर्न सबै दलहरु गम्भीर भएर लाग्नुपर्ने बताउनुभयो । उहाँले प्रधानमन्त्रीको भारत भ्रमणलाई धेरै विवादमा ल्याउन नहुने धारणा राख्नुभयो ।
प्रधानमन्त्री पुष्पकमल दाहालको भारत भ्रमणको बेला नेपाल–भारतबीच भएको २६ बुँदे संयुक्त हस्ताक्षरको १३ नम्बर बुँदामा भारत सरकारले गरेको कामको अनुगमन नेपाल सरकार र भारतीय दूतावासका कर्मचारीले संयुक्त रुपमा गर्ने भन्ने कुरा गलत भएको उहाँले बताउनुभयो । ‘दुवै देशका कर्मचारीले साझा रुपमा गर्नुपर्छ भन्ने शब्द भएको भए ठिक हुन्थ्यो’ उहाँले भन्नुभयो ।

संविधान संशोधन नभए तीन वटै निकायको चुनाव हुँदैन : यादव
तराई मधेस सद्भावना पार्टीका बरिष्ठ नेता रामनरेशराय यादवले संविधान संशोधन नभएसम्म मुलुकमा कुनैपनि निकायको चुनाव हुन नसक्ने बताउनुभएको छ । 
सरकारले मधेसी दलसँग गरेको सम्झौतालाई कार्यान्वयन गरेर छिटो मुलुकलाई निकाश दिनुपर्ने उहाँको भनाई थियो । ‘तीन बुँदे सहमति पालना भए स्थानीय निकायको निर्वाचन, संविधान कार्यान्वयन सबै हुन्छ’ उहाँले भन्नुभयो । 
उहाँले आगामी २०७४ माघ ७ भित्रै तीनवटै निकायको चुनाव गराउनुपर्ने संवैधानिक बाध्यात्मक व्यवस्थालाई ख्यालमा राखेर सरकारलाई काम गर्न आग्रह गर्नुभयो ।
