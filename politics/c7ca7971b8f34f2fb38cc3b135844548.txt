संविधानसभामा राप्रपा नेपालको नाराबाजी अन्त्य

काठमाडौं, असार १९ – संविधानसभा बैठकमा राप्रपा नेपालको नाराबाजी सकिएको छ । प्रधानमन्त्री, संविधानसभा अध्यक्ष र मुख्य दलका शीर्ष नेताहरुसँग सहमति भएपछि आफुहरुको नाराबाजी सकिएको राप्रपा नेपालका अध्यक्ष कमल थापाले बताउनुभएको छ ।
संविधानमा धर्म परिवर्तन मौलिक हकका रुपमा नराख्नेबारे सहमति भएको थापाको दावी छ । मस्यौदा समितिले पारित गरेको मस्यौदामा धर्म निरपेक्षता मात्रै रहेकोमा संविधानसभामा पेश भएको मस्यौदामा धर्म परिवर्तनलाई मौलिक हकको रुपमा राखिएको भन्दै राप्रपा नेपालले विरोध गरेको हो ।
राप्रपा नेपालका कार्यकर्ताले शुक्रबार र शनिबार दुवै दिनको संविधानसभा वैठकमा नाराबाजी गरेका थिए । नाराबाजीकाबीच बैठक सञ्चालन भएको थियो । राप्रपा नेपालले उठाएको मागबारे शनिबार मस्यौदा समितिका सभापति कृष्ण सिटौलाले संविधानसभा बैठकमा जवाफ पनि दिनुभएको छ ।
