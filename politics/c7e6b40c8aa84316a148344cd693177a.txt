चीनमा ओलीलाई भारतमा भन्दा भव्य स्वागत हुने संकेत, विशेष विमान नै पठाउने तयारी

काठमाडौं, फागुन २८ – भारत गएको ठ्याक्कै एक महिनापछि चैत ७ गते प्रधानमन्त्री केपी शर्मा ओलीले चीन भ्रमण गर्ने तयारी गर्नुभएको छ । भारतमा जस्तै उहाँलाई चीनमा पनि भव्य स्वागतको तयारी भएको छ ।
चीनले प्रधानमन्त्री सहित उहाँको भ्रमण टोलीलाई लिन विशेष विमान नै पठाउने भएको छ । चीनमा विशिष्ट व्यक्ति मात्रै चढ्ने विमान पठाउन लागिएको हो । भ्रमण टोलीको लागि कत्रो विमान पठाउने भनेर चीनले नेपाललाई सोधिसकेको छ । तर प्रधानमन्त्रीको भ्रमण टोलीको संख्या टुंगो लाग्न बाँकी भएकाले नेपालले विमानको विषयमा जवाफ पठाइसकेको छैन । चीनले पठाएको विमान चढ्ने कि आफ्नै राष्ट्रिय ध्वजावाहक विमान चढ्ने भन्ने टुंगो लाग्न बाँकी छ । यसअघि प्रधानमन्त्री ओली नेपाल वायु सेवा निगमको विमानमा भारत जानुभएको थियो । तर चीनले बढी चासो दिएकाले उसले पठाएकै विशेष विमानमा जाने प्रधानमन्त्रीको तयारी छ ।
भारतमा जस्तै प्रधानमन्त्री चीन भ्रमणलाई पनि महत्वको साथ हेरिएको छ । खासगरी प्रधानमन्त्रीको चीन भ्रमणमा नेपालले पारवहन लगायत अरु महत्वपूर्ण विषयमा सम्झौता गर्दैछ ।
