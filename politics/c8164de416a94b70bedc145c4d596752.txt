एक महिना भित्र ओलीको नेतृत्वमा सहमतिको सरकार : ज्ञवाली

भक्तपुर, जेठ १७ – नेकपा एमालेका सचिव प्रदिप ज्ञवालीले आउँदो एक महिना भित्र राष्ट्रिय सहमतिको सरकार निर्माण हुने बताउनुभएको छ । रफत सञ्चार क्लबले आइतबार गरेको साक्षात्कार कार्यक्रममा उहाँले राष्ट्रिय सहमतिको सरकारको नेतृत्व एमाले अध्यक्ष केपी शर्मा ओलीले गर्ने दाबी गर्नुभयो ।
कोही व्यक्तिलाई मन्त्री वा प्रधानमन्त्री बन्ने रहरलाई पूरा गर्नका लागि मात्र राष्ट्रिय सरकारको निर्माण नभई भूकम्पले निम्त्याएको विपद व्यवस्थापन गर्न राष्ट्रिय सहमितको सरकार अत्यावश्यक भएको बताउनुभयो ।
राष्ट्रिय सरकारको लक्ष्य भूकम्प पीडितलाई पुनर्बासको व्यवस्था गर्ने, संविधान निर्माणलाई पूर्णता दिने र स्थानीय निकायको निवार्चन गर्ने रहेको उहाँको भनाई छ । एमाले सचिव ज्ञवालीले नेपाली कांग्रेस वा एमाओवादीलाई बाहिर राखेर राष्ट्रिय सरकार निर्माण हुन नसक्ने चर्चा गर्दै राष्ट्रिय सहमतिको सरकारका लागि कम्तिमा ठूला तीन दलको सहभागी हुनै पर्ने बताउनुभयो ।
एक महिनाभित्र सुशील कोइरालाको नेतृत्वको सरकारले संविधान निर्माण सहित प्रभावकारी उपस्थिती जनाउन सके यही सरकारलाई राष्ट्रिय सरकारको स्वरुप दिन सकिने बताउँदै अन्यथा अर्को व्यक्तिको नेतृत्वमा राष्ट्रिय सहमतीको सरकार निर्माणको विकल्प नहुने उहाँले भनाई छ ।
