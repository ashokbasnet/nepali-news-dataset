४५ सालको नाकाबन्दीबाट पाठ नसिक्दा अहिलेको परिणाम : उपप्रधानमन्त्री मैनाली

भक्तपुर, कात्तिक २५ - उपप्रधानमन्त्री एवं महिला तथा बालबालिका मन्त्री सिपी मैनालीले २०४५ सालमा भारतले गरेको नाकाबन्दीपछि पनि ईन्धनमा भारतसँगै निर्भर हुनु नेपालको भूल भएको बताउनुभएको छ ।
नेकपा माले जिल्ला कमिटी भक्तपुरले आयोजना गरेको शुभकामना आदान प्रदान तथा बधाई ज्ञापन कार्यक्रममा उपप्रधानमन्त्री मैनालीले त्यतिबेला भारतले गरेको नाकाबन्दीबाट पाठ सिकेर आत्मनिर्भर हुन सकेको भए अहिले हाहाकारको अबस्था नआउने बताउनुभयो ।
उहाँले नेपाल ईन्धनका लागि भारतसँग झुक्न नहुने बताउँदै यसको विकल्प खोजेर आत्मनिर्भर बन्न तर्फ लाग्नुपर्ने औल्याउनभयो । सरकार भारतसँग ईन्धन आयातका लागि कुटनीतिक पहल गर्न र चीन तर्फका सबै नाका खोल्न लागि परेको उहाँको भनाई थियो ।
वर्तमान सरकार गम्भीर चुनौतिका बीचबाट बनेको बताउँदै उहाँले मधेशका जायज माग पुरा गर्न सरकार कांगेस समेतको संलग्नतामा सर्वपक्षीय नयाँ समिति गठन गरी समाधान खोज्न तत्पर रहेको बताउनुभयो ।
मधेस केन्द्रित दलको तराई आन्दोलनलाई सम्बोधन गर्न उनीहरुका मागभन्दा मुद्घामा केन्द्रीकृत भई घनिभूत छलफल गरी समाधान खोजिने उहाँको धारणा थियो । उपप्रधानमन्त्री मैनालीले मधेश आन्दोलन घरभित्रको समस्या भएको भन्दै यसको समाधानमा बाह्य शक्तिको सहयोगको कुनै आवश्यकता नरहेको जिकिर गर्नुभयो । मुलुकलाई केन्द्रबिन्दुमा राखेर समाधान खोज्दा सबै समस्याको समाधान निस्कने उहाँले बताउनुभयो ।
नेकपा माले जिल्ला कमिटी भक्तपुरका सचिब अदिप खड्काको सभापतित्वमा सम्पन्न कार्यक्र्रममा मालेका पोलिटब्युरो सदस्यद्घय कुमार बेल्बासे, बीरेन्द्र थपलिया र केन्द्रीय सदस्य रोहित केसी लगायतले भारतको नाकाबन्दीको बिरुद्ध आमनागरिकले दबाब सृजना गर्नुपर्नेमा जोड दिनुभयो ।
