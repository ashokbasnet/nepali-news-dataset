स्याङ्जामा उम्मेदवारको दौडमा कुन पार्टीबाट को ? ठूलै पार्टीमा जान खोज्ने धेरै

राधाकृष्ण डुम्रे/उज्यालो ।
स्याङ्जा, चैत २४ – स्थानीय तहको चुनावको मिति नजिकिँदै जाँदा आकांक्षीहरु पनि खुल्दै जान थालेका छन् । नेताहरुको सक्रियतासँगै स्याङ्जामा क्रियाशिल राजनैतिक दलहरुले वैठक, भेला, छलफलले झनै तिव्रता पाएको छ ।  
जिल्लामा क्रियाशिल तीन ठूला दल नेपाली कांग्रेस, नेकपा एमाले र माओवादी केन्द्रमा उमेद्वार हुन चाहने आकांक्षी निक्कै धेरै देखिएका छन् ।  झण्डै २० वर्षसम्म स्थानीय निकायको निर्वाचन हुन नसक्दा जिम्मेवारी बहन गर्नबाट बञ्चित भएकाहरुले मेयर र उप–मेयरमा आफू उम्मेद्वार बन्नका लागि ठूला पार्टीहरुमा दौड धुप नै चलेको छ ।  
५ नगरपालिका र ६ गाउँपालिका रहेको स्याङजामा ९७ वडा रहेका छन् । जिल्ला निर्वाचन कार्यालय स्याङ्जामा दर्ता भएका १९ वटै दलहरुले आ–आफ्नो अभियान गरिरहेका छन् तर गाउँपालिकाको अध्यक्ष र उपाध्यक्षको तुलनामा नगरपालिकाको मेयर र उप–मेयरमा उच्च पद मानिएका कारण दलभित्र जोडघटाउ सुरु भएको छ ।
पुतलीबजार नगरपालिका
दलभित्रको आन्तरिक प्रतिस्पर्धामा पुतलीबजार नगरपालिकाको मेयर पदका लागि नेपाली कांग्रेसमा तुल्सीराम रेग्मी, दीपक लम्साल, तुलसी गिरी, कुमार राना, भरतप्रसाद लम्साल, श्रीराम उपाध्याय, बेदप्रसाद दोरङ्गा, कृष्णप्रसाद अर्याल, पृथ्वी पोख्रेलको बढी चर्चा छ । रेग्मी, लम्साल र गिरी मध्ये एक मेयरको उम्मेद्वार हुने प्रायः निश्चित रहेको कांग्रेस श्रोतले जनाएको छ । रेग्मी क्षेत्रीय सभापति, गिरी महासमिति सदस्य र लम्साल महाधिबेशन प्रतिनिधी हुन् । कांग्रेस श्रोतले दिएको जानकारी अनुसार उप–मेयर पदमा महिलाका तर्फबाट देवी अर्याल, हिरादेवी शर्मा, निर्मला लम्साल, तारा मल्ल, मखमली श्रेष्ठ र रमणी गुरुङको चर्चा भएपनि महासमिति सदस्य अर्याल र शर्मा द्वयमध्ये एक उप–मेयरको उम्मेद्वार बन्ने पक्का छ । 
नेकपा एमालेमा मिनप्रसाद गुरुङ, नारायण मरासिनी, सिमा क्षेत्री मेयर पदका आकांक्षी हुन भने उप–मेयरमा महेश पुरी, तारा शर्माको चर्चा उत्तिकै छ । गुरुङ पार्टी अध्यक्ष हुन् भने मरासिनी २०५४ मा पुतलीबजार नगरपालिकाका उप–मेयर तथा हाल प्रदेश नं. ४ का सदस्य र क्षेत्री जिल्ला कमिटी सदस्य हुन् ।
नेकपा माओवादी केन्द्रमा नगर क्षेत्रमा प्रभावशालि राजनितिज्ञ नभएपनि नारायण लम्साल, संघ ताम्राकार, अमृता अर्याल र हुमबहादुर कुमाल मध्येबाट मेयर र उप–मेयर पदका आकांक्षी हुन् । कांग्रेस र एमालेबाट उम्मेद्वार बन्न नपाएको भित्री सहानुभूती लिएर मत संख्या बढाउने तथा तालमेल गर्न पाएको खण्डमा केन्द्रले वडा अध्यक्ष र सदस्यमा चित्त बुझाउने कतिपयको भनाई छ । 
वालिङ नगरपालिका 
यसअघिको स्थानीय निकायको निर्वाचनमा कांग्रेसले जित हात पारेको वालिङ नगरपालिकामा कांग्रेसबाट दीलिपप्रताप खाँण, कल्पना तिवारी,  अर्जुनप्रकाश अर्याल र केदार काफ्ले मेयर पदमा आंकाक्षी हुन् भने उप–मेयरमा सरस्वती तिवारी र कविता गैह्रेको चर्चा छ । पूर्व उप–मेयर बनिसकेका खाँणलाई मेयर र कल्पना तिवारीलाई उप–मेयर बनाउनु पर्ने पार्टीमा दबाब आएको कांग्रेसले जनाएको छ ।
नेकपा एमालेका तर्फबाट वालिङमा पद्मा अर्याल, कृष्ण खाँण, मोहन रेग्मी, पुन्यप्रसाद अर्याल र उदयबहादुर श्रेष्ठको मेयरमा चर्चा चलेपनि नयाँ मापदण्डलाई आधार बनाएर पदमा अर्याल केन्द्रीय सदस्य र खाँण संविधान सभाको दोस्रो निर्वाचनमा पराजित भएका हुनाले उपल्लो पदमा पठाउने योजनासहित मेयरमा मोहन रेग्मी र उप–मेयरमा खगिसरा थापालाई उम्मेद्वार बनाउने तयारी थालिएको एमाले श्रोतले जनाएको छ ।
वालिङमा माओवादी केन्द्रले प्रकाश न्यौपाने, हुमबहादुर गुरुङ्, नित्यानन्द तिवारी, र कल्पना अर्याल मध्ये मेयर र उप–मेयरको उम्मेद्वार बन्ने निश्चित छ । माओवादी केन्द्रले वालिङ नगरमा जुन पार्टीले धेरै पद दिन्छ उसैसँग चुनावी तालमेल गर्ने रणनीति अख्तियार गरेको केन्द्र श्रोतले जनाएको छ ।  
भिरकोट नगरपालिका
कांग्रेस बहुल नगरका रुपमा परिचित भीरकोट नगरपालिकाको मेयरमा कांग्रेसबाट छायाँराम खनाल, तोयनाथ अर्याल, देवी प्रसाद अर्याल र दिपेन्द्र के.सीको चर्चा छ भने उप–मेयरमा सिमा क्षेत्री कर्माचार्य बन्ने निश्चि जस्तै छ । खनाल नेता गोपालमान श्रेष्ठ निकटका हुन् भने तोयनाथ अर्याल पार्टी सभापति कमलप्रसाद पंगेनी निकट मानिन्छन् ।
त्यसैगरी एमालेबाट दुर्गादत्त भुषाल र सन्तोष के.सी. को मेयरमा चर्चा छ भने उप–मेयरमा महिला उम्मेद्वार तय गर्न हम्मेहम्मे परेको छ । माओवादी केन्द्रबाट चन्द्रबहादुर रोकाहा र मिनप्रसाद कोईरालाको चर्चा छ । भीरकोट नगरमा माओवादी केन्द्रले एमालेसँग तालमेल गर्ने आन्तरिक तयारी थालेको श्रोतले जनाएको छ ।
गल्याङ् नगरपालिका
गल्याङ् नगरपालिकामा कांग्रेसबाट लालगोपाल अर्याल, श्याम प्रसाद बस्याल, गुरुप्रसाद भट्टराई र महेन्द्र श्रेष्ठ मेयरका आकांक्षी हुन् भने उप–मेयरमा खगिसरा भण्डारी प्रमुख दाबेदार हुन् । एमालेबाट भुपराज अधिकारी, रामबीर गुरुङ् मध्ये एक मेयर र उप–मेयरमा धनमाया वि.क. लाई उम्मेद्वार बनाउने तयारी गरिएको एमालेले जनाएको छ ।
शिक्षक पेशामा क्रियाशिल अधिकारी एमाले भित्र लोकप्रिय नेताका रुपमा परिचित छन् । माओवादी केन्द्रले गल्याङ्मा नरबहादुर राना, लोकेन्द्र थापा र टेकनाथ न्यौपानेलाई मेयर बनाउने तयारी थालेपनि उप–मेयरमा महिला अभाव भएपछि अन्य पार्टीसँग तालमेल गर्ने तयारीमा रहेको छ ।
चापाकोट नगरपालिका 
कांग्रेसबाट चापाकोट नगरपालिकामा मेयर पदका लागि शिव कुमार गिरी, भगवतप्रकाश मल्ल, रामचन्द्र पंगेनीको चर्चा भएपनि पार्टीमा लामो समयदेखि पद बिहीन र संघषशिल बनाएका कारणले गिरी मेयर र विमला श्रेष्ठ र गायत्री आचार्य मध्येबाट एक जनालाई उप–मेयर बनाउने आन्तरिक तयारी गरिएको बताइएको छ ।
चापाकोटमा एमालेका तर्फबाट रामचन्द्र भट्टराई, सोभियत ढकाल र डा. बुद्धिमान श्रेष्ठ मेयरका आकांक्षी हुन् भने सरस्वती भट्टराई उप–मेयरको उम्मेद्वार बन्ने निश्चित छ । माओवादी केन्द्रबाट चापाकोटमा बद्री डोटेल, राजु कोईरालाको सम्भावना रहेपनि अन्य पार्टीबीच सहकार्य गर्ने गृहकार्य थालिएको माओवादीले जनाएको छ ।
