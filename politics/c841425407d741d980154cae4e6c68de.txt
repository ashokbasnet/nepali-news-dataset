भोजपुरका विद्यालयमा एमाले कार्यकर्ताले अस्थायी कक्षाकोठा बनाउने

भोजपुर, जेठ १६ – भोजपुरमा भूकम्पका कारण क्षति पुगेका विद्यालयमा नेकपा एमालेले अस्थायी कक्षा कोठा निर्माणका लागि  नेता कार्यकर्ता गाउँमा परिचालन गर्ने भएको छ ।
पार्टी जिल्ला सचिवालयको बैठकले जिल्ला कमिटी सचिव शरणकुमार राईको नेतृत्वमा ४० जना युवा स्वयंसेवक दस्ता खटाउने निर्णय गरेको हो । बालबालिकालाई पठनपाठनमा सहजताको लागि अस्थायी कक्षा कोठा बनाउन लागिएको एमाले भोजपुका अध्यक्ष प्रेमकुमार राईले बताउनुभयो ।
भुकम्पका कारण भवनमा पूर्णक्षति पुगेर नियमित पठनपाठनमा अवरोध भएका विद्यालयमा अस्थायी कक्षा कोठा बनाउने काममा पार्टीका युवा, विद्यार्थी र जनवर्गीय संगठनका कार्यकर्ता परिचालन हुने अभियानका अगुवा शरणकुमार राईले बताउनुभयो ।
स्वयंसेवक टोलीको बैठक बसेर वृहत कार्ययोजनाका साथ दोभाने गाविसबाट काम थाल्ने बताइएको छ । अस्थायी कक्षा कोठा निर्माणको लागि स्थानीय स्तरमै भएका स्रोत सामग्रीको अधिकतम प्रयोग गर्ने एमालेले जनाएको छ ।
जिल्ला शिक्षा कार्यालयका अनुसार जिल्लाभरी ३७ वटा विद्यालयमा पूर्ण क्षति भएका छन् । जिल्ला दैवी प्रकोप उद्धार समितिको निर्णय अनुसार एक हप्तासम्म पठनपाठन बन्द गरिएपनि कक्षा कोठा क्षतिग्रस्त भएका विद्यालयमा अझै पढाई सुरु हुन सकेको छैन । विद्यालयले पढाई नियमित गराउन अस्थायी सिकाइ केन्द्रको माग गर्दै आएका छन् ।
