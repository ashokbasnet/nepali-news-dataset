स्थानीय तहको चुनाव कार्यकाल सकिनु दुई महिना पहिल्यै हुने

प्रकाश ढकाल/उज्यालो ।
काठमाडौं, माघ १८ – स्थानीय तहको चुनाव पाँच वर्षे कार्यकाल सकिनुभन्दा दुई महिना पहिले नै हुने भएको छ । संसदको राज्य व्यवस्था समितिको उपसमितिले स्थानीय तहको चुनाव सम्बन्धी विधेयकलाई अन्तिम रुप दिँदै पदावधि सकिनुभन्दा दुई महिना पहिले चुनाव गर्नुपर्ने प्रस्ताव राखेको हो ।  
स्थानीय निकाय लामो समयसम्म जनप्रतिनिधिविहीन भएको अहिलेको तीतो अनुभवबाट सिकेर कानुनमै स्थानीय तह अविछिन्न बनाउन दुई महिना पहिले नै चुनाव गर्नुपर्ने व्यवस्था गर्न लागिएको हो । 
संविधानले पदावधि सकिएको ६ महिनाभित्र चुनाव गरिसक्नुपर्ने व्यवस्था भएपनि दलहरुले पदावधि सकिनुभन्दा दुई महिना पहिले नै चुनाव गर्ने प्रावधानमा सहमत भएका हुन् । विधेयकमा अब स्थानीय चुनाव भएको सात दिनभित्र निर्वाचित प्रतिनिधिले पदभार ग्रहण गरिसक्नुर्ने प्रावधान राखिएको उपसमितिकी सदस्य ईश्वरी न्यौपानेले जानकारी दिनुभयो ।
सांसद आनन्दप्रसाद ढुंगानाको संयोजकत्वको उपसमितिले पारित गरेको विधेयकलाई भोलि बुधबार नै राज्य व्यवस्था समितिबाट अनुमोदन गराएर दिउँसो ३ बजे बस्ने संसद बैठकमा पेश गरिनेछ । विधेयकले गाउँपालिका, नगरपालिका वा जिल्लासभामा दलहरुले उठाउने प्रमुख र उपप्रमुखको उम्मेद्वारमध्ये एकजना अनिवार्य महिला हुनुपर्ने प्रस्ताव गरेको छ । 
त्यस्तै प्रत्येक वडाबाट कम्तिमा दुईजना महिला सदस्य चुनिंदा हुँदा एकजना दलित हुनुपर्ने प्रावधानपनि राखिएको सांसद न्यौपानेले जानकारी दिनुभयो । संसदले यसअघि चुनावका लागि चाहिने अरु तीनवटा महत्वपूर्ण विधेयक पारित गरिसकेको छ । राजनीतिक दलसम्बन्धी विधेयकमा राष्ट्रिय दल हुनका लागि ल्याउनुपर्ने न्युनतम मत अर्थात थ्रेस होल्ड राख्नेबारे सहमति नहुँदा उपसमितिले पारित गर्न सकेको छैन । ठूला दलले कम्तिमा ३ प्रतिशत थ्रेस होल्ड राख्ने तयारी गरे पनि साना दलले विरोध जनाएका छन् ।
