विवाद समाधान उपसमितिमा शासकीय स्वरुपबारे छलफल

काठमाडौं, फागुन ७ – संवैधानिक समिति अन्तर्गतको विवाद समाधान उपसमितिको बैठकमा शासकीय स्वरुपको विषयमा छलफल भएको छ । बैठकमा सबैले खुलेर कुरा राखेको र कार्यदलले दिएको सुझावका आधारमा मिश्रित प्रणालीमा सहमति बन्न सक्ने उपसमिति संयोजक एवं माओवादी अध्यक्ष पुष्पकमल दाहाल ‘प्रचण्ड’ले बताउनुभयो । 

 

सहमतिका लागि सोमबार बिहान फेरि उपसमितिको बैठक बस्ने प्रचण्डले जानकारी दिनुभयो ।  बैठकमा काँग्रेसले राज्यपुनर्संरचना आयोगको प्रतिवेदनका विषयमा टुंगो लाग्नु पर्ने र एमालेले शान्ति प्रकृया टुंगोमा नपुगेसम्म संविधान निर्माण अघि बढाउन नसकिने अडान दोहोर्‍याएका थिए । 

 

काँग्रेस नेता रामचन्द्र पौडेलले आफूले राज्यपुनर्संरचना आयोगको प्रतिवेदनका विषयमा टुंगो लगाएपछि मात्र अरु विषयमा प्रवेश गर्न आग्रह गरेको बताउनु भयो । एमाले वरिष्ठ नेता माधवकुमार नेपालले शान्ति प्रकृया टुंगोमा पुर्याएर मात्र संविधानका विवादीत विषयमा लाग्नु पर्ने बताउनुभयो ।
