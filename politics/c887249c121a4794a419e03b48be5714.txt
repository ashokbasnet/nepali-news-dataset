१६ बुँदे प्रस्ताब सहित कांग्रेस महासमिति बैठक सकियो

नवलपरासी, चैत २९ – संविधानसभाको दोश्रो चुनावका लागि तयारी थाल्ने घोषणा गर्दै नेपाली कांग्रेसको महासमिति बैठक सकिएको छ ।

नवलपरासीमा ४ दिनसम्म चलेको महासमिति बैठकले आगामी मंसिरसम्ममा चुनाव हुने भन्दै त्यसका लागि संगठन विस्तार, प्रशिक्षण लगायतका काम थालि हाल्ने निर्णय गरेको हो ।

यसका लागि बैशाख १० गतेभित्र १ महिनाका लागि हरेक जिल्लामा केन्द्रीय प्रतिनिधि खटाउने र भदौसम्ममा हरेक मतदान केन्द्रमा प्रशिक्षण कार्यक्रम सम्पन्न गर्ने निर्णय गरेको छ । बैठकले संशोधन सहित उपसभापति रामचन्द्र पौडेलको राजनीतिक प्रतिवेदन पारित गरेको छ ।

वैठकमा उठेका विषय र फरक मतलाई मिलाएर केन्द्रीय कार्यसमितिको बैठकमा राख्ने र त्यही अनुमोदन गर्ने निर्णय भएको नेपाली कांगेसले जनाएको छ । वैठकले डा. बाबुराम भट्टराईको नेतृत्वको सरकारले आफुखुशी गरेको नियुक्तिले चुनावलाई असर गर्ने भन्दै त्यस्ता नियुक्ति रद्द गर्नुपर्ने माग गरेको छ ।

अघिल्लो सरकाले गरेका नियुक्ति रद्द गरी चुनावलाई निष्पक्ष र धाँधली रहित हुने वातावरण बनाउन कांग्रेसले सरकारसंग माग पनि गरेको छ । वैठकले आगामी चुनावमा विधान प्रकृया बमोजिम समग्र मूल्याङ्कनका आधारमा उम्मेदवार तय गर्ने र पार्टीको आधिकारिक निर्णयबाट उम्मेदवार बनेकालाई सहयोग नगरे कारबाही गर्ने निर्णय पनि गरेको छ ।

 त्यस्तै बैठकले महिला, दलित, आदिवासी जनजाति, मधेशी, मुस्लिम, थारु, अल्पसंख्यक, पिछडा वर्ग र क्षेत्रका नागरिकको उत्थानका लागि प्राथमिकताका साथ विशेष कार्यक्रमहरु ल्याउन प्रतिवद्ध रहने निर्णय गरेको छ । निरपेक्ष गरीबीको रेखामुनिका नागरिकलाई पहिचान प्रमाणपत्र वितरण गराइने र सीमान्तकृत वर्गलाई लक्षित गरी विशेष कार्यक्रम ल्याइनेछ ।

पिछडिएको क्षेत्रका नागरिकलाई लक्षित गरिे शिक्षा, स्वास्थ्य, रोजगार, आवास र खाद्य सुरक्षालगायत कुरा सुनिश्चित गर्न विशेष कार्यक्रम ल्याउने निणय पनि गरेको छ ।

अघिल्लो सरकारले व्यापक भ्रष्टाचार र राज्यकोषको चरम दुरुपयोग गरेको आरोप लगाउँदै महासमिति बैठकले सरकारले गरेका भ्रष्टाचार र माओवादी लडाकु शिविरमा भएको अनियमितताको छानवीन र कारबाही गर्न पनि माग गरेको छ ।
