नेकपा–माओवादीमा फुट - वैद्यसँग सम्बन्ध विच्छेद गरेको विप्लवको घोषणा

काठमाडौं, मंसिर ८– मोहन वैद्य किरण नेतृत्वको नेकपा–माओवादी विभाजन भएको छ । पार्टी सचिव नेत्रविक्रम चन्द विप्लवले सोमबार वक्तव्य निकालेर वैद्यसँग सम्बन्ध विच्छेद गरेको जानकारी गराएपछि माओवादीमा औपचारिक रुपमा विभाजन देखिएको हो ।
विप्लवले भावी रणनीतिबारे छिटै जानकारी गराउने उल्लेख गर्नुभएको छ । वैद्यको कार्यदिशाप्रति सहमति जनाउँदै आएका विप्लव समूहले केही दिनदेखि पार्टीको बैठक समेत बहिष्कार गर्दै आएको थियो ।
एकीकृत नेकपा माओवादीलाई नवसंशोधनको आरोप लगाउँदै वैद्य समूहले तीन वर्षअघि छुट्टै पार्टी गठन गरेको थियो । तीन वर्षसम्म सँगै रहेका विप्लवले सोमबारदेखि वैद्यसँगको सम्बन्ध विच्छेद गर्नुभएको हो । विप्लवको पक्षमा केन्द्रीय तहका नेतामध्ये खड्कबहादुर विश्वकर्मा मात्र हुनुहुन्छ ।
विप्लवको वक्तव्य यस्तो छ :
प्रेस वक्तव्य
        हाम्रो पार्टी नेकपा–माओवादीमा लामो समयदेखि वैचारिक बहस चल्दै आएको सर्वविदितै छ । मुख्यतः नेपाली क्रान्तिलाई कसरी अगाडि बढाउने र पार्टीलाई सर्वहारा वर्गको अग्रदस्ता कसरी बनाउने भन्ने विषयमा हाम्रो बहस चल्दै आएको हो । यस विषयमा पार्टीभित्र गम्भीर मतान्तर देखा परे । पदाधिकारी र पोलिटब्यूरोको बैठकबाट ती विषय हल नभएपछि गत असारमा राष्ट्रिय सम्मेलन गरी ठोस निष्कर्ष निकाल्ने निर्णय पार्टीमा भएको थियो । सो क्रममा राष्ट्रिय सम्मेलनका लागि फरक दस्तावेजहरु समेत तयार भएका थिए । जब दस्तावेजहरु तयार भए, तब पार्टी मूल नेतृत्वबाट आश्चर्यजनक रुपमा सम्मेलनलाई रोक्ने प्रस्ताव आयो । त्यसपछि पार्टीमा झन् अन्यौलता र अकर्मन्यता बढ्दै गयो ।
पार्टीको गत्यावरोध तोड्नका लागि अन्तिम प्रयत्न स्वरुप हामी ७ मंसिर २०७१ को केन्द्रीय समितिको पूर्ण बैठकमा सहभागी भएका थियौं । तर, किरण लगायतका कमरेडहरुको भूमिकाले पार्टीको गत्यावरोध झन् बढ्ने स्पष्ट देखियो । यसरी लामो समयदेखि कायम रहेको गत्यावरोध तोड्न नसक्ने र अन्यौलता बढ्दै जाने स्पष्ट भयो । क. किरणको नेतृत्वमा पार्टी अगाडि बढ्न नसक्ने र वर्ग सङ्घर्षको नेतृत्व गर्न नसक्ने निष्कर्षसहित आजका मितिदेखि क. किरणको नेतृत्वसँग सम्बन्ध विच्छेद गरेको जानकारी गराउँदछौं । साथै हाम्रो भावी रणनीतिका बारेमा छिट्टै व्यवस्थित छलफल गरेर सार्वजनिक गर्ने निर्णय पनि लिइएको छ ।
क्रान्तिकारी अभिवादन सहित !
...............
विप्लव
सचिव
नेकपा–माओवादी
