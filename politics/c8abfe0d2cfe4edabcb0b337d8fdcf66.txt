मस्र्याङ्दी गाउँपालिका उपाध्यक्षको सम्पत्ति विवरण : एउटा मोबाईल र ल्यापटप, ९ लाख ऋण

श्यामशितल परियार/उज्यालो ।    
लमजुङ, जेठ ९–लमजुङको मस्र्याङ्दी गाउँपालिका उपाध्यक्ष पदमा निर्वाचित होमबहादुर विश्वकर्माले आफ्नो सम्पत्ति विवरण सार्वजनिक गर्नुभएको छ । पदभार गरेपश्चात उहाँले बेसीशहरमा पत्रकार सम्मेलन गरी आफ्नो सम्पत्ति विवरण सार्वजनिक गर्नुभएको हो । 
आफ्नो सम्पत्ति विवरण सरकारी निकायमा बुझाएको पनि उहाँले जानकारी गराउनुभयो । उहाँ नेकपा एमालेसँगको चुनावी तालमेलमा माओवादी केन्द्रबाट उम्मेद्वार भई गाउँपालिकाको उपाध्यक्षमा निर्वाचित हुनुभएको हो ।
‘पदभार ग्रहण गरेसँगै आफ्नो सार्वजनिक जीवन सुरु भएकाले सबैमाझ सम्पत्ति विवरण सार्वजनिक गरेको हुँ’ उहाँले भन्नुभयो । उहाँले सार्वजनिक गरेका सम्पत्ति विवरणअनुसार विश्वकर्माको सम्पत्तिको नाउँमा एउटा ल्यापटप र दुईवटा मोवाईल मात्र छ । 
उहाँले मस्र्याङ्दी–९ लामागाउँमा रहेको घर र केही जग्गाजमिन संगोलमा रहेको उल्लेख गर्नुभएको छ । ‘चार दाजुभाई छौं घर जग्गा बाँडफाँड गरिएको छैन’ जिल्लामै स्थानीय तहको कार्यकारी पदमा पुग्ने दलित समुदायका एकमात्र व्यक्ति रहेका विश्वकर्माले भन्नुभयो । ​
‘श्रीमती तासमाया विश्वकर्माको नाममा दुई तोला सुन छ, नविल बैंकको खातामा ७ हजार छ, नियमित आम्दानी १२ हजार रुपैयाँ हुन्छ, त्यो श्रीमतीको तलब हो, श्रीमती स्थानीय सामुदायिक स्वास्थ्य इकाइमा अहेब पदमा कार्यरत छिन्’ उहाँले जानकारी गराउनुभयो । 
विश्वकर्माले आफ्नो नाममा नौ लाख रुपैयाँ ऋण भएको समेत बताउनुभएको छ । उहाँले भन्नुभयो, ‘बाख्रा पालन व्यवसाय सञ्चालन गर्दाको ऋण ९ लाख रुपैयाँ छ ।’ विश्वकर्माले मस्र्याङ्दी गाउँपालिकालाई नमूना, विकशित र सम्वृद्ध बनाउन आफू निरन्तर लाग्ने प्रतिवद्धता व्यक्त गर्नुभएको छ । ‘सबैको साझा जनप्रतिधि भएर काम गर्नेछु’ २७ वर्षे श्विकर्माले भन्नुभयो ।
