​दोस्रो चरणको चुनावका लागि भोलि मनोनयन दर्ता : आयोगले तयारी सक्यो, दलहरु छलफलमै

काठमाडौं, कात्तिक १५ - दोस्रो चरणको चुनाव अन्तर्गत बिहीबार हुने उम्मेदवार मनोनयन दर्ताको लागि सबै तयारी पूरा भएको निर्वाचन आयोगले जनाएको छ । देशका ४५ जिल्लामा प्रतिनिधिसभा सदस्यतर्फ १२८ निर्वाचन क्षेत्र र प्रदेशसभातर्फ २५६ वटा निर्वाचन क्षेत्रमा उम्मेदवारहरुले मनोनयन दर्ता गर्दैछन् । 
बिहान १० देखि बेलुकी ५ बजेसम्म आ–आफ्नो निर्वाचन क्षेत्रको मुख्य निर्वाचन अधिकृत वा निर्वाचन अधिकृतको कार्यालयमा उम्मेदवारी दर्ताका लागि उपस्थित हुन आयोगले सबै राजनीतिक दल तथा स्वतन्त्र उम्मेदवारहरूलाई आह्वान गरेको छ । दलहरु उम्मेदवार छनोटको अन्तिम तयारीमा जुटेका छन् । निर्वाचन आयोगले पहिलो चरणमा हुने चुनावको तयारीसँगै दोस्रो चरणको लागि मनोनयन दर्ताको तयारी पनि भैरहेको जनाएको छ । 
समानुपातिक निर्वाचन प्रणालीतर्फको एक करोड ७४ लाख मतपत्र र मतदाता नामावली छपाइको काम पूरा भइसकेको तथा सर्वाेच्च अदालतको आदेशअनुसार पहिलो हुने निर्वा्चित हुने प्रणालीतर्फ प्रतिनिधिसभा सदस्य र प्रदेशसभा सदस्यका लागि छुट्टाछुट्टै पानामा मतपत्रको छपाइ काम भैरहेको आयोगले जानकारी दिएको छ । 
प्रतिनिधिसभा सदस्यका लागि हरियो रङमा निर्वाचन चिह्न भएको मतपत्र र प्रदेशसभाका लागि कालो मसीमा निर्वाचन चिह्न रहने गरी मतपत्रको ढाँचा स्वीकृत गरी २१ जिल्लाको मतपत्र छाप्न पठाइसकेको जानकारी दिँदै आयोगले कात्तिक २० गतेसम्म पहिलो चरणमा निर्वाचन हुने ३२ जिल्लाका सम्पूर्ण मतपत्र छपाइ गरी सम्बन्धित जिल्लामा पठाउने कार्य योजनाअनुसार तीव्र गतिमा काम भइरहेको जनाएको छ । 
निर्वाचन आचारसंहिताको सबैबाट पूर्ण पालना हुने विश्वास लिएको जनाउँदै आयोगले कहीँ कतैबाट आचारसंहिता उल्लंघन भएमा आवश्यक कारबाही गर्न ७७ जिल्लामा मुख्य÷निर्वाचन अधिकृत, प्रमुख जिल्ला अधिकारीलगायतलाई आवश्यक निर्देशन दिइसकेको जानकारी दिएको छ ।
