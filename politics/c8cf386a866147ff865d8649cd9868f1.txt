राजतन्त्र र हिन्दु राज्य विधानमा राख्न नपाउने निर्णयले संवैधानिक हक हनन भयो : राप्रपा

काठमाडौं, चैत ५ – राष्ट्रिय प्रजातन्त्र पार्टीले संवैधानिक राजतन्त्र र हिन्दु राज्य विधानमा राख्न नपाउने निर्वाचन आयोगको निर्णयले आफ्नो संवैधानिक हक हनन भएको दावी गरेको छ । 
शनिबार बसेको राप्रपाका केन्द्रीय सदस्यको आकस्मिक बैठकले विधानबाट राजतन्त्र र हिन्दु राज्य हटाउन गरेको पत्राचार आपत्तिजनक एवं संविधानको मर्म र भावना विपरित रहेको ठहर गरेको प्रवक्ता रोशन कार्कीले जानकारी दिनुभयो । 
संविधानका विभिन्न धाराले दिएको संवैधानिक हकको दायराभित्रै रहेर संवैधानिक राजतन्त्र र हिन्दु राज्यको कुरालाई पार्टीको मुख्य सिद्धान्तका रुपमा राखिएको भन्दै राप्रपाले आफ्ना निर्णय पुनर्विचार गर्न निर्वाचन आयोगलाई आग्रह गर्ने निर्णय पनि गरेको छ । 
आयोगको निर्णयविरुद्ध कानूनी उपचार समेत खोज्ने तथा आयोगकको केन्द्रिय कार्यालय तथा जिल्ला कार्यालयहरुमा धर्ना दिने र ज्ञापनपत्र बुझाउने निर्णय गरेको प्रवक्ता कार्कीले जानकारी दिनुभयो । धर्मनिरपेक्षताको खारेजी र हिन्दुराष्ट्र पुनस्र्थापनाको लागि तत्काल संसदमा संविधान संशोधन प्रस्ताव पेश गर्ने तथा सदनमा सशक्त रुपमा आवाज उठाउने निर्णय पनि राप्रपाले गरेको छ ।
