मन्त्रिपरिषद बिस्तार आज

काठमाडौं, फागुन १३ – नेपाली कांग्रेस र नेकपा एमालेले नाम टुंगो लगाएपछि आज मन्त्रिपरिषद विस्तारको तयारी भएको छ ।
सोमबारनै बिस्तार गर्ने भनिएपनि दुई दलको आन्तरिक विवादले मन्त्रीहरुको नाम टुंगो नलागेपछि ढिलाइ भएको हो ।
कांग्रेसले मन्त्री बन्नेहरुको नाम लगभग टुंगो लगाइसकेको छ । एमालेले पनि दिउँसोसम्ममा टुंगो लगाउने जनाएको छ । कांग्रेस श्रोतका अनुसार महामन्त्री प्रकाशमान सिंह, नेताहरु महेश आचार्य, नरहरी आचार्य, विमलेन्द्र निधी, चित्रलेखा यादव, नारायण खड्का, एनपी साउद, प्रभुनारायण चौधरी, टेकबहादुर गुरुङको नाम तय भएको छ ।
तर यसलाई अन्तिम रुप दिन बाँकी छ । एमालेले पार्टी अध्यक्ष झलनाथ खनाल, संसदीय दलका नेता केपी शर्मा ओली र उपाध्यक्ष बामदेव गौतमलाई नाम टुंगो लगाउने जिम्मा दिएको छ ।
दुवै दलले मंगलबार विहानसम्म नाम टुंगो लगाएपछि मन्त्रिपरिषद विस्तार हुने अर्थ र रक्षासहित १० मन्त्रालय कांग्रेस तथा गृहसहित १० वटा मन्त्रालय एमालेले पाउने सहमति भइसकेको हो । साना दललाई ६ वटा मन्त्रालय छुट्याइएको छ ।
