चुनाव घोषणाप्रति कांग्रेस–एमालेले साझा धारणा बनाउँदै

काठमाडौ, जेठ १६ – प्रधानमन्त्रीले एकलौटी ढंगले चुनाव घोषणा गरेको भन्दै सरकार र माओवादी बिरुद्ध मोर्चाबन्दी गरेका कांग्रेस–एमाले लगायतका दलहरुले मंगलवार साझा धारणा तय गर्दैछन् । दिउँसो २ बजे बस्ने संयुक्त बैठकले आवश्यक रणनीति तय गर्ने नेताहरुले बताएका छन् ।

 

यसअघि कांग्रेस र एमालेको आन्तरिक बैठक बस्दैछ । कांग्रेस केन्द्रीय कार्यसमितिको बैठक पार्टी कार्यालय सानेपामा बस्दैछ । यस्तै एमाले स्थायी समिति बैठक पार्टी कार्यालय बल्खुमा बस्दैछ । कांग्रेस–एमाले सहितका दलहरुको सोमबारको बैठकले सबै लोकतान्त्रिक शक्तिको मोर्चा बनाई सरकार विरुद्ध साझा कार्यक्रम बनाएर जाने निर्णय गरेको थियो ।

सोमबारको बैठकमा कांग्रेस र एमालेका शीर्ष नेतासंगै राष्ट्रिय प्रजातन्त्र पार्टी, राष्ट्रिय जनशक्ति पार्टी, राष्ट्रिय जनमोर्चा, नेकपा माले, चुरे भावर राष्ट्रिय एकता पार्टी लगायतका शीर्ष नेताको सहभागिता थियो ।

मंगलवारको बैठकमा बृहत मधेसी मोर्चा सहित अरु पार्टी र संगठनलाई पनि समावेश गरी मोर्चा बनाईने काँग्रेस उपसभापति रामचन्द्र पौडेलले जानकारी दिनुभयो । माओवादी र सरकारमा सहभागी मधेसी मोर्चाले पनि छलफलको तयारी गरेका छन् ।

कांग्रेस–एमाले प्रधानमन्त्री भट्टराईलाई पदबाट हटाउने प्रयासमा छन् भने माओवादी संस्थापन पक्ष भट्टराई नेतृत्वकै सरकारमा कांग्रेस–एमालेलाई ल्याउने रणनीतिमा छ । संविधानसभा बिघटन र प्रधानमन्त्रीले नयाँ चुनाव घोषणा गरेपछि दलहरुबीच तीव्र धु्रवीकरण भएको हो ।
