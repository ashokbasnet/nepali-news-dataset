न्यायाधीशबारे निर्णय गर्न संसदीय सुनुवाई समितिको बैठक आज

काठमाडौ, जेठ १२ – सर्वोच्च अदालतमा प्रस्तावित स्थायी न्यायाधीशको संसदीय सुनुवाइपछि अनुमोदन गर्ने वा नगर्ने विषयमा छलफल गर्न संसदीय सुनुवाई विशेष समितिको बैठक सोमबार बस्दैछ ।
न्यायपरिषदले सिफारिस गरेका सबै ८ जना न्यायाधीशको संसदीय सुनुवाई सकिएपछि उनीहरुलाई अनुमोदन गर्ने वा नगर्ने विषयमा छलफल गर्न बैठक बस्न लागेको हो ।
न्यायपरिषदले सर्वोच्च अदालतमा सिफारिस गरेका बैद्यनाथ उपाध्याय, गोपाल पराजुली, दीपकराज जोशी, गोविन्द उपाध्याय, ओमप्रकाश मिश्र, देवेन्द्रगोपाल श्रेष्ठ, चोलेन्द्रशमसेर राणा र जगदीश शर्मा पौडेलको सुनुवाई सकेपछि समितिले अनुमोदनको टुंगो लगाउन लागेको हो ।
समितिको बैठक सोमबार दिउँसो २ बजे बस्नेछ । संसदीय सुनुवाई विशेष समितिले सिफारिस अनुमोदन गर्ने या नगर्ने निर्णय मंगलबारसम्म दिइसक्नुपर्नेछ । न्यायपरिषद्ले बैशाख ९ गते सर्वोच्च अदालतको स्थायी न्यायाधीशको लागि ८ जनाको नाम सिफारिस गरेको थियो ।
