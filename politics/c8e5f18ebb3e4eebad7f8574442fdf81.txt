चर दलीय गठबन्धनमाथि शंका लाग्न थाल्योः महतो

धनगढी, जेठ ४ – नेपाल सदभावना पार्टीका अध्यक्ष राजेन्द्र महतोले चार दलीय गठबन्धनप्रति अविश्वास जागेका बताउनुभएको छ ।
निर्वाचनको मिति घोषणा लगायत विभिन्न माग राख्दै ६ दिनदेखि आमरण अनसनमा बसेका कार्यकर्ता भेट्न धनगढी पुगेका महतोले गठवन्धनले बाटो बिराएको आशंका गर्नुभयो ।
‘अहिले आफैले जन्माएको सन्तानप्रति अविश्वास जागेको छ । उसले बाटो विरायो भन्ने शंका लाग्न थालेको छ’, महतोले भन्नुभयो, ‘उसले अविश्वासको वातावरण नबनाओस्, सही बाटोमा हिँडोस् भन्नका लागि आमरण अनसन सुरु गरिएको हो ।’
खिलराज रेग्मी नेतृत्वको सरकारका कारण शंका उब्जिएपनि चार दलीय गठबन्धनको सम्बन्ध टुटिनहाल्ने उहाँको भनाई छ । ‘असारममा गर्ने भनिएको निर्वाचन अनिश्चित भएपछि चार दलको गठबन्धनप्रति अशंका उब्जिएको छ’, उहाँले भन्नुभयो, ‘असारमै निर्वाचन गर्छु भन्ने सरकार निर्वाचनको मिति सम्म घोषणा गर्दैन । झन् अन्यौलता छायो ।’
महतो आमरण अनसनमा बस्ने
अध्यक्ष महतोले आइतबारदेखि आफुपनि आमरण अनसन बस्ने घोषणा गर्नुभयो । ‘नेता कार्यकर्ताको स्वास्थ्यको जिम्मेवारी म लिन्छु’, महतोले भन्नुभयो, ‘नेता कार्यकर्ताको आमरण अनसन तोड्न म राजधानी फर्के लगत्तै आमरण अनसनमा बस्छु ।’
संविधान सभा निर्वाचनमा मधेसमा मन र विचार मिल्नेसँग चुनावी सहकार्य गर्न सकिने महतोको भनाई छ । ‘मन मिल्ने, विचार मिल्ने जोसँग पनि चुनावी गठबन्धन बन्न सक्छ, तर अहिले नै भन्न सकिदैन’, उहाँले भन्नुभयो ।
कैलालीमा बैशाख ३० गतेदेखि केन्द्रीय सदस्य फोनीराम चौधरी र जिल्ला अध्यक्ष धनीराम रानाले आमरण अनसन सुरु गरेका छन् । दुबैजनाको स्वास्थ्य अवस्था बिग्रिदै गएको छ ।
