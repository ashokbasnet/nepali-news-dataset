प्रधानमन्त्रीका लागि उम्मेदवारी दर्ता आजदेखि

काठमाडौं, माघ २५ – व्यवस्थापिका संसद सचिवालयमा प्रधानमन्त्रीका लागि आजदेखि उम्मेदवारी दर्ता सुरु हुने भएको छ । सोमबार २७ गते हुने प्रधानमन्त्रीको चुनावका लागि आज  र भोलि उम्मेदवारी दर्ताको समय तालिका तय गरिएको छ ।
व्यवस्थापिका संसद सचिवालयले बिहान १० देखि बेलुकी ५ बजेसम्म मनोनयन गर्ने गरी तालिका सार्वजनिक गरिसकेको छ । आइतबार बेलुकी साढे ५ बजे दर्ता क्रम अनुसार सूची प्रकाशन गरिने सचिवालयका प्रवक्ता मुकुन्द शर्माले जानकारी दिनुभयो ।
सोमबार विहान ११ बजे प्रधानमन्त्रीका लागि चुनाव गर्ने कार्यक्रम छ । उम्मेदवारी फिर्ता लिन चाहने उम्मेदवारले संसद बैठकमै फिर्ता लिन सक्ने व्यवस्था छ ।
राष्ट्रपतिले दिएको समयमा सहमतीय सरकार गठन हुन नसके पछि बहुमतीय प्रक्रियाबाट प्रधानमन्त्री छान्नका लागि आज उम्मेदवारी दर्ता हुन लागेकोे हो । प्रधानमन्त्री हुनका लागि वहाल संविधानसभा सदस्या संख्याको बहुमत आवश्यक पर्छ ।
यसैबीच बहुमतीय सरकार निर्माणका लागि नेपाली काँग्रेस र नेकपा एमालेबीच आज छलफल हुने भएको छ । शक्तिबाँडफाटका विषयमा दुईदलका शीर्षनेताहरुबीच कुरा मिल्न सकेको छैन । छलफलको समय भने निर्धारण भएको छैन ।
कांग्रेस सभापति सुशील कोइरालाको नेतृत्वमा सरकार गठनका लागि एमालेले राष्ट्रपतिलाई पनि शक्ति बाँडफाँटको विषय बनाउनु पर्ने बताएको छ भने कांग्रेसले त्यसलाई अस्विकार गरेको छ ।
काँग्रेस राष्ट्रपति फेर्न नहुने निष्कर्षमा पुगेको छ भने एमालेले राष्ट्रपति नयाँ जनादेश अनुसार चयन हुनुपर्ने निर्णय गरेकोले दुईदलबीच सजिलै कुरा मिल्ने अवस्था छैन ।
कोइराला नेतृत्वमा सरकार गठनका लागि काँग्रेस शक्तिबाँडफाटमा लचिलो नभए एमालेले पनि प्रधानमन्त्रीका लागि उम्मेदवारी दिने लगभग पक्का भएको छ । दुवैदलका शीर्षनेताहरु विहानैदेखि अनौपचारिक छलफलमा जुटेका छन ।
