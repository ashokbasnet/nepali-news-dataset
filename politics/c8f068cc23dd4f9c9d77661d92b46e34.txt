दातृ निकायका प्रतिनिधिलाई पुनर्निर्माण बारे प्रधानमन्त्रीको बिफ्रिङ

काठमाडौं, पुस ३० - प्रधानमन्त्री केपी शर्मा ओलीले दातृ निकायका प्रतिनिधिलाई बोलाएर भूकम्पपछिको पुनर्निर्माणमा भइरहेका कामका बारेमा ब्रिफङ गर्नु भएको छ । प्रधानमन्त्री ओलीले ४० दातृ निकाय तथा देशका प्रतिनिधिलाई बालुवाटारमा बोलाएर भूकम्पपछिको पुनर्निर्माणको क्षेत्रमा भइरहेको कामका बारेमा जानकारी गराउनु भएको हो । 
प्रधानमन्त्री ओलीले पुनर्निर्माण प्राधिकरण गठन भएको र आउँदो माघ दुई गतेदेखि औपचारिक रुपमा पुनर्निमाणको काम सुरु हुने बताउनुभयो । उहाँले प्राधिकरणका लागि आवश्यक सबै कानूनी प्रक्रिया पूरा भएको दातृ निकायका प्रतिनिधिलाई जानकारी गराउनुभयो । 
उहाँले दक्षिणी सीमा क्षेत्रबाट सामान आयातमा भइरहेका अवरोध विस्तारै हट्दै गएकाले पनि अब पुनर्निर्माणको कामले गति लिने भन्दै सहयोगका लागि आग्रह गर्नु भएको हो । संविधान जारी भएपनि असन्तुष्ट पक्षको माग सम्बोधन गर्नका लागि प्रयास भइरहेको उहाँको भनाई छ । ब्रिफिङमा एडिबी, युरोपियन युनियन, अमेरिका, बेलायत, भारत, चीन, जापान लगातका देश तथा दातृ निकायका प्रतिनिधिको उपस्थिती थियो ।
