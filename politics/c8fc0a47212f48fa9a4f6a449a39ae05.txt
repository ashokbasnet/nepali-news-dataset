सरकारसँग वार्ताका लागि चुरेभावरले बनायो ९ सदस्यीय टोली 

काठमाडौं, असार ६ । चुरेभावर राष्ट्रिय एकता पार्टी नेपालले सरकारसँग वार्ताका लागि अध्यक्ष बन्द्रीप्रसाद न्यौपानेको नेतृत्वमा ९ सदस्यीय वार्ता टोली गठन गरेको छ ।उक्त पार्टीको दुई दिनदेखि राजधानीमा जारी उच्चस्तरीय कार्यसम्पादन समितिको बैठकले वार्ताको माध्यमबाटै सबैखालका समस्याको समाधान खोज्नुपर्छ भन्ने निष्कर्षसहित वार्ताटोली गठन गर्ने निर्णय गरेको हो ।वार्ताटोलीमा पार्टीका वरिष्ठ नेताहरु कृष्णकुमार राई, सुनिता भारती, हरिप्रसाद पोखरेल, दीपमान लोप्चन, उमेश पराजुली, संगम लामा, राजाराम बोगटी र केदारप्रसाद निरौला रहेको अध्यक्ष न्यौपानेले जानकारी दिए ।प्रधानमन्त्री केपी शर्मा ओलीले तराई–मधेसलगायतको क्षेत्रमा भएका आन्दोलनलाई सम्बोधन गर्नेक्रममा वार्ताका लागि उक्त पार्टीलाई केही दिन पहिले आह्वान गरेका थिए ।समग्र चुरेभावर क्षेत्रलाई समेटेर बेग्लै प्रदेश बनाउनुपर्ने माग राखेर विगतमा उक्त पार्टीले गरेको आन्दोलनलाई सम्बोधन गर्नेक्रममा सो पार्टीसँग सरकारले १४ बुँदे सहमति गरेको थियो । रासस
