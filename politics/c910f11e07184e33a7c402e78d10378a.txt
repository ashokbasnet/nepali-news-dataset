साउदीमा निधन भएका बिकको शव नेपाल झिकाउन समस्या

पर्वत, बैशाख २८ - केहि बेर अघि मात्रै कुरा भएको थियो श्रीमानसँग । राम्रोसँग माइत जाउ है भनेका श्रीमानको केहि बेरमै निधन होला भन्ने सपनामा पनि चिताएको कुरा थिएन । तर भयो त्यहि । 

 

पर्वत जिल्लाको पिपलटारी ९ की रुपा बिकका श्रीमान् डिल बहादुर वि.कले श्रीमतिसँग कुरा गरेर माईत पुगेपछि फोन गर है त भनेका थिए, तर भोलीपल्ट माईत पुगेर श्रीमतिले फोन गर्नु अघि नै साउदी अरवमा उनको निधन भइसकेको थियो । साउदी अरवको एक कम्पनीमा कार्पेन्टरको काम गर्ने डिलबहादुरको सडक दुर्घटनामा निधन भएको तीन हप्ता भइसक्यो ।

तर उनको शव अझै नेपाल ल्याउन नसकिएको परिवारका सदस्यहरुले बताएका छन् । शव ३ हप्तादेखि साउदीकै एक अस्पतालमा राखिएको जानकारी पाएपनि झिकाउने खर्च नभएकाले रोजगारीमा पठाउने म्यानपावर कम्पनी र परराष्ट्र मन्त्रालयलाई शव झिकाईदिन पटक पटक अनुरोध गर्दापनि सुनुवाई नभएको बताउनुहुन्छ मृतकका दाजु बिष्णु बहादुर वि.क । 

आठ बर्ष देखि खाडी मुलुकमा काम गर्दै आएका बिक पछिल्लो समयमा साउदी अरबको ताइफ भन्ने स्थानमा रहेको अलयुनी इन्भेष्टमेन्ट एण्ड कन्ष्ट्रक्टीङग कम्पनीमा काम गर्थे । उनको कम्पनीकै कामको शिलशिलामा दुर्घटनामा परी ज्यान गएको साथीभाईहरुले जानकारी दिएको बिकको परिवारको भनाई छ । मृतक बिकका दुईवटी छोरी (७ बर्षिया सृष्टि र ४ बर्षिया सञ्जु) रहेका छन् ।
