वार्ताबाट समाधान खोज्न राष्ट्रसंघको आग्रह

काठमाडौं, भदौ १७ – नेपालमा पछिल्लो समय देखिएको राजनीतिक अस्थिरताको समाधान वार्ताबाट खोज्न संयुक्त राष्ट्रसंघले आग्रह गरेको छ । संयुक्त राष्ट्रसंघका महासचिव वान कि मुनलाई उहाँका प्रवक्ता स्टेफन डुजारिकले नेपालको पछिल्लो राजनीतिक परिस्थितिका बारेमा जानकारी गराउँदै वार्ताबाट समस्याको समाधान खोज्नुपर्ने बताउनुभएको हो । 
गएका केही हप्तादेखि भैरहेको प्रदर्शन र त्यस क्रममा प्रदर्शनकारी तथा सुरक्षाकर्मीको ज्यान गएको घटनाप्रति राष्ट्रसंघले चासो व्यक्त गरेको छ । महासचिवका प्रवक्ता डुजारिकले नेपाल सम्बन्धी ब्रिफिङमा राष्ट्रसंघका राजनीतिक मामिला सम्बन्धी उपमहासचिव जेफ्री फेल्टम्यानले आन्दोलनरत पक्ष र सरकारका प्रतिनिधिसँग छलफल गरिरहेको बताउनुभयो । राजनीतिक मामिला सम्बन्धी उपमहासचिव फेल्टम्यानले आन्दोलनरत पक्ष र सरकारबीच वार्ता गराउन प्रयास गरिरहेको राष्ट्रसंघले जनाएको छ । ब्रिफिङपछि राष्ट्रसंघका महासचिव मुन  नेपालका नेताले वार्ता र सहमतिका आधारमा समस्याको समाधान गर्नेमा आशावादी भएको डुजारिकले जानकारी दिनुभयो ।
