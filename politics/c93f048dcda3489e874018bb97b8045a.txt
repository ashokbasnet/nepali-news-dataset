​सेवा प्रवाह प्रभावकारी बनाउन सिद्धिचरण नगरपालिकाको १२ बुँदे प्रतिबद्धता

ओखलढुंगा, माघ १९– ओखलढुंगाको सिद्धीचरण नगरपालिकाले सेवाग्राहीलाई प्रवाह गर्ने सेवाको गुणस्तर सुधार गर्दै पारदर्शीता र जवाफदेहिता बढाउन १२ बुँदे प्रतिवद्धता सार्वजनिक गरेको छ ।
नगरपालिकाले विकास निर्माणलाई प्रभावकारी बनाउन चालु आर्थिक वर्षका सबै खाले विकास योजना फागुन मसान्तभित्र सम्झौता सम्पन्न गर्ने, सबै वडा कार्यलयमा इन्टरनेट सेवा जडान गर्ने, नगरपालिकाको आर्थिक स्रोत बृद्धि गर्न पेश्की र बेरुजु शून्य बनाउने र एकिकृत सम्पति कर व्यवस्थित बनाउने प्रतिवद्धता जनाएको छ ।
सामाजिक सुरक्षा भत्ता पाउनेको फोटोसहित अभिलेख राख्ने, स्वास्थ्य र शिक्षाको गुणस्तरीयता कायम गर्ने, रुम्जाटार विमानस्थलमा उडान नियमित गर्न पहल गर्ने, भूकम्प पीडितले अनुदान प्राप्त गर्न भएका कठिनाइ समाधान गरी अनुदान सहजताका साथ उपलब्ध गराउने, निर्माण सम्पन्न भइ अनुदान नपाएका घरहरुको सुधार गरी अनुदान उपलब्ध गराउन पहल गर्ने र इलेक्ट्रोनिक वडा पत्र राख्ने प्रतिवद्धता जनाएको हो ।
सार्वजनिक सुनुवाइ कार्यक्रममा सेवाग्राहीहरुको सवाल सम्बोधन गर्दै सिद्धीचरण नगरपालिकाका प्रमुख मोहनकुमार श्रेष्ठले प्रतिवद्धता पत्रमा हस्ताक्षर गर्नुभएको छ । इन्सेकसँगको सहकार्यमा आयोजना गरिएको सार्वजनिक सुनुवाईपछि नगरपालिकाले यस्तो प्रतिबद्धता सार्वजनिक गरेको हो ।
सार्वजनिक सुनुवाइमा संघीय व्यवस्थापिका सांसद यज्ञराज सुनुवारले सुशासन युक्त र भ्रष्टाचार मुक्त जिल्ला बनाउन आफ्नो पहिलो प्रतिबद्धता भएको बताउनुभयो । त्यस्तै प्रमुख जिल्ला अधिकारी जनकराज पन्तले भ्रष्टाचार विरुद्ध प्रशासनले सून्य सहनशीलता अपनाउने  प्रतिवद्धता जनाउनुभएको छ ।
