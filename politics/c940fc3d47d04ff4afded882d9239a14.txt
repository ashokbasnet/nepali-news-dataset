सबै जिल्लामा मुख्य निर्वाचन अधिकृतको कार्यालय आजदेखि खुल्दै

काठमाडौं, वैशाख ३ – स्थानीय तहको चुनावका लागि आइनबारदेखि सबै जिल्लामा मुख्य निर्वाचन अधिकृतका कार्यालय खुल्दैछन् । ७५ वटै जिल्लामा कानुन बमोजिम मुख्य निर्वाचन अधिकृतका रुपमा तोकिएका जिल्ला न्यायाधीशले काम थाल्ने आयोगले जनाएको छ ।
आयोगका प्रवक्ता सूर्यप्रसाद शर्माका अनुसार मुख्य निर्वाचन अधिकृतले जिल्लामा खटिएका निर्वाचन अधिकृतसँग समन्वय र सुपरिवेक्षणको काम गर्नुका साथै सदरमुकाम रहेको स्थानीय निकायमा निर्वाचन अधिकृतको रुपमा पनि काम गर्नेछन् ।
मुख्य निर्वाचन अधिकृतको कार्यलय खुलेपछि हरेक स्थानीय तहमा खटाएका निर्वाचन अधिकृत र निर्वाचन केन्द्रमा खटिने मतदान अधिकृतको समन्वय तथा अन्य कर्मचारीको परिचालनको काम पनि सुरु हुने उहाँले बताउनुभयो । आयोगले मुख्यसहित निर्वाचन अधिकृत र मतदान अधिकृत खटाइसकेको छ ।
७ सय ४४ वटा स्थानीय तहमा भने वैशाख १२ गते निर्वाचन अधिकृतका कार्यालय स्थापना गरिने आयोगले जनाएको छ । यस्तै मतदातालाई मतदान गर्ने तरिका सिकाउन परिचालन गरिएका मतदाता शिक्षा कार्यकर्ता सम्बन्धित ठाउँमा पुग्ने क्रम चलिरहेको आयोगले जनाएको छ ।
एक मतदान केन्द्रमा एक कार्यकर्ताका दरले खटाइएको र उनीहरु घरघरमा पुगेर कसरि मतदान गर्ने भन्ने विषयमा जानकारी गराउने प्रवक्ता शर्माले जानकारी दिनुभयो ।
