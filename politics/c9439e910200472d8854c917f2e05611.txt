ओलीले माफी नमागेको भन्दै मधेसी मोर्चा वार्तामा गएन

काठमाडौं, पुस २४–नेकपा एमालेका अध्यक्ष केपी शर्मा ओलीले माफी नमागेसम्म संयुक्त मधेसी मोर्चा शीर्ष बैठकमा सहभागी नहुने भएको छ । बिहीबार प्रधानमन्त्री निवास बालुवाटारमा बोलाइएको बैठक मोर्चाले बहिष्कार गरेको हो ।
‘केपी ओलीले माफी नमागेसम्म हामी जाँदैनौं, यो हाम्रो निर्णय हो’ सद्भावना अध्यक्ष राजेन्द्र महतोले उज्यालो अनलाइनसँग भन्नुभयो, ‘उहाँले माफी मागेको कुरा थाहा भएपछि मात्र जान्छौं, नत्र जाँदैनौं ।’
बुधबारको बैठकमा ओलीले आफुहरुको अपमान हुनेगरी अभिव्यक्ति दिएको भन्दै मोर्चाले माफी नमागेसम्म बैठकमा सहभागी नहुने निर्णय गरेको हो । तर माफी कसरी माग्ने भन्ने कुरामा चाहिँ मोर्चाका नेताहरु समेत अलमलमा छन् ।
वैठक सुरु हुने बेला माफी माग्नुपर्ने हो कि पहिले नै ओलीले माफी मागेको कुरा जानकारी दिनुपर्ने हो भन्ने प्रश्नमा महतोले भन्नुभयो, ‘उहाँले माफी मागेको कुरा जनताले थाहा पाउनुपर्यो, अनि मात्र हामी बैठकमा सहभागी हुन्छौं ।’
बैठकमा सहभागी भएपछि ओलीले ल मैले माफी मागें भन्दा के हुन्छ नि भन्ने अर्को प्रश्नमा महतोले भन्नुभयो, ‘माफी नमाग्दासम्म त बैठकमै जाँदैनौं ।’ तर ओलीले कहाँ कसरी माफी माग्ने भन्ने कुरा उहाँले प्रष्ट पार्नुभएन । ‘उहाँले माफी मागेको कुरा हामीले थाहा पाउनुपर्यो’ महतोले उही कुरा दोहोर्याउनुभयो ।
बुधबारको बैठकमा मोर्चाको तर्फबाट महतोले झापा, मोरङ, सुनसरी, कैलाली र कञ्चनपुर समथर भूभाग भएकाले मधेस प्रदेशमा राख्नुपर्ने बताउँदा ओलीले समथर भाग सबै मधेसमा हुनुपर्छ भनेर युपी र बिहार पनि माग्नुहुन्छ कि क्या हो भनेर ठट्यौली पारामा टिप्पणी गर्नुभएको थियो । ओलीको यही अभिव्यक्तिप्रति मोर्चाले आपत्ति जनाएको हो ।
