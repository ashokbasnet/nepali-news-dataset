न पार्टीले सभासद बनायो, न स्कूलको जागिर नै रह्यो

इलाम, पुस १३ – सधैं झैं सबेरै उठेकी उनले शनिबार विहान कान ठाडा पार्दै रेडियो खोलिन् ।
परिवारका सदस्यका चनाखा कान पनि समाचारतिरै केन्द्रित भए । धेरै दिनदेखिको खुलदुली अन्त्य गर्दै नेकपा एमालेले समानुपातिक सभासद चयन गरेको समाचार रेडियोमा प्रसारण भयो ।
सभासद हुने ८४ जना ‘भाग्यमानी’ नेता कार्यकर्ताको नाम बज्यो । तर, उनलाई आफ्नो नाम परेजस्तो लागेन । खुलदुली बढ्दै गयो । रेडियोमा विश्वस्त हुन नसकेर राजधानीतिरैका नेतालाई उनले मोवाइलबाट सम्पर्क गरिन् ।
‘सरी, तपाईंलाई यसपल्ट चाहँदाचाहँदै समेट्न सकिएन, चित्त बुझाउनु होला’ विश्वस्त नेताको मुखबाट यस्तो सुनेर चित्रकला बराइली खङ्ग्रङ्ग हुनुभयो ।
पूर्वी कन्याम ४ तारगाउँमा रहेको घरमै हुनुहहुन्थ्यो उहाँ । परिवारकी एक्ली अभिभावक बनेकी आमा चन्द्रकला, दाजु र भाउजुले निकै दिनदेखि प्रतीक्षा गरेको तर सुन्न नचाहेको कुरा चित्रकलाले भन्नुभयो, ‘मलाई पाखा लगाएछन् ।’
बन्दसूचीमा नाम पर्नासाथ शिक्षिकाको जागिरबाट राजीनामा दिएर सभासद हुने सपना सँगालेकी बराइली ८४ जनामा पर्नुभएन ।
दुई सय ४० निर्वाचन क्षेत्रमध्ये प्रत्यक्षतर्फ ९१ मा विजयी हासिल गरेको एमालेले समानुपातिकतर्फ जातीय सन्तुलन मिलाउने कोशिस गर्दै प्रत्येक सभासद चयन गरेको थियो । जसमा खस आर्य २७, दलित १०, मधेशी १४, मधेशी महिला आठ, जनजाति १२ र जनजाति महिला १३ जना समेटिएका थिए ।
तर, धेरैले अपेक्षा गरेविपरीत एमाले अध्यक्ष झलनाथ खनालले बिजय हासिल गरेको इलाममात्रै होइन पाँचथर र ताप्लेजुङबाट पनि बन्द सूचीका कोही नेता सभासद छनौट भएनन् ।
त्यसैमध्येकी एक हुनुहुन्छ चित्रकला । स्थायी समितिले अरु धेरैलाई जस्तै सभासद पदमा नछान्दा बराइली बाटो बिराएको यात्री झैं अल्मलिनुभएको छ ।
एमालेले निर्वाचन आयोगलाई कात्तिक ६ गते बुझाएको बन्दसूचीमा आफू परेपछि ‘नैतिकताका आधारमा’ शिक्षिकाको जागिरबाट राजीनामा दिएकी चित्रकला समानुपातिकमा नपर्दा रनभुल्ल पर्नुभएको छ भने परिवार पनि उस्तै अन्योलमा छन् ।
घरबाट पाँच मिनेटमा पुगिने कन्याम ४ को सरस्वती निमाविमा राहत दरबन्दीकी शिक्षिका हुनुहुन्थ्यो बराइली । विद्यार्थी, अभिभावक र गाउँलेमाझ लोकप्रिय हुनुहुन्छ बराइली । सदरमुकामको महेन्द्ररत्न बहुमुखी क्याम्पसमा बिएड अध्ययनरत बराइली आफूलाई नमस्ते गर्ने शुभचिन्तकका नजरमा न शिक्षिका रहनुभयो न सभासद नै ।
बन्दसूचीमा परेर सभासद हुन अहोरात्र खट्ने गर्ने मेचीका अरु नौ नेताको हाल उस्तै छ । ‘राजनीतिमा यस्तो हुनु स्वभाविक हो, हतास भएकी छैन’ बराइलीले भन्नुभयो, ‘अब अझै सक्रिय राजनीतिमा होमिने निधो गर्दै परिवार र शुभेच्छुकलाई सम्झाउँदैछु ।’ कोल्बुङमा रहेको शान्तिनिकेतन माविमा नौ कक्षा अध्ययन गर्दागर्दै अनेरास्ववियूमार्फत एमालेतिर लागेकी बराइली महिला मात्रै होइन दलित भएका आधारमा पनि समानुपातिक सभासद चुनिनेमा विश्वस्त हुनुहुन्थ्यो । अरुले पनि हौस्याउँदा उहाँले खाइरहेको जागिर छोड्नुभयो ।    
‘संविधान बनाउने महत्वपूर्ण जिम्मेवारी लिन सभासदका आकांक्षी धेरै भइयो, पार्टीमा पुर्‍याएको योगदानको मूल्यांकन कम भयो क्यार परिएन’  उहाँले भन्नुभयो, ‘एकपल्ट असफल हुँदैमा आत्तिइहाल्नु हुँदैन, राम्रो काम गर्नेको अवश्य दिन आउँछ ।’
मेची पहाडबाट समानुपातिकमा कोही नपर्दा एमाले नेता कार्यकर्ता आफ्नै पार्टीप्रति रुष्ट छन् । लेप्चा, दलित र आदिवासी जनजातिको बसोबास रहेको क्षेत्रमा उनीहरुकै समुदायको प्रतिनिधित्व नगराइएको नयाँ पुराना कार्यकर्ताको गुनासो छ ।
प्रत्यक्षमा पाँच सिट जितेको र समानुपातिकमा पनि टन्नै मत ल्याएको तीनवटा जिल्लाबाट कसैको प्रतिनिधित्व नगरिनु पार्टीको मुर्ख्याईं हो’ एमाले जिल्ला सचिव गणेश बराल भन्नुहुन्छ, ‘यसले थुप्रै नेता मात्रै होइन कार्यकर्तालाई पनि निराश बनाएको छ ।’
