अविश्वास प्रस्तावअघि बजेटबारे छलफल नभएर एमालेले संसद अवरोध गर्ने

काठमाडौं, साउन ५ – नेकपा एमालेले व्यवस्थापिका संसदमा अविश्वासको प्रस्तावमा छलफल हुनुअघि बजेट आश्रित विधेयकका कार्यसूची नल्याइए बैठक अवरोध गर्ने भएको छ । 
सत्ताको नेतृत्वमा रहेको दल एमाले संसदीय दलको आजको बैठकले पूर्ववत् कार्यसूची हटाइ अविश्वासको प्रस्तावलाई सभामुखले प्राथमिकता दिएकाले बजेट आश्रित विधेयकलाई प्राथमिकता नदिइए अवरोध गर्ने निर्णय गरेको हो । 
नेकपा माओवादी केन्द्र र नेपाली कांग्रेससहितका दलले सरकार विरुद्ध गत असार २९ गते संसद्मा अविश्वासको प्रस्ताव दर्ता गरेपछि सो दिनको बैठकको कार्यसूचीमा रहेको बजेट आश्रित विधेयकको कार्यसूची स्थगन गरिएको थियो । 
अन्तर्राष्ट्रिय सम्मेलन केन्द्रमा प्रधानमन्त्री तथा दलका नेता केपी शर्मा ओलीको अध्यक्षतामा बसेको बैठकले उक्त निर्णय गरेको दलका सचेतक गोकुल घर्तीले जानकारी दिनुभयो । 
यसैबीच दलहरुबीच संसदको कार्यसूचीमा विवाद उत्पन्न भएपछि सभामुखले अहिले कार्यव्यवस्था परामर्श समितिको बैठक आह्वान गर्नुभएको छ । रासस
