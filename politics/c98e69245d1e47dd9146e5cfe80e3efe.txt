एउटा विवाद मिलेपछि अर्को सुरु, मेलुङको मतगणना अझै सुरु भएन

काठमाडौं, जेठ ९ – दोलखाको मेलुङमा अझै मतगणना सुरु हुन सकेको छैन । मतपेटिका सुरक्षित स्थानमा नराखेको विषयमा विवाद भएपछि मतणना रोकिएको थियो । तर सोमबार सर्वदलीय बैठक बसी मंगलबार बिहानबाट मतगणना सुरु गर्ने सहमति भएको थियो । 
तर मंगलबार बिहान कांग्रेस माओवादी गठबन्धनले अर्को विवाद निकाले पछि मतगणना सुरु हुन नसकेको हो । मेलुङ गाउँपालिकामा नेपाली कांग्रेस र माओवादी केन्दले चुनावी तालमेल गरेका छन् । 
गठबन्धनले उपाध्यक्ष पदका लागि दुई नम्बर वडामा रुख चिन्हमा आएको मत पनि माओवादी केन्द्रका उपाध्यक्षका उम्मेदवारकै मतका रुपमा गनिनु पर्ने र १ नम्बरको हसिया हथौडा चिन्हमा मत आए पनि नेपाली कांग्रेसका अध्यक्षका उम्मेदवारमा गनिनु पर्ने अडान लिएका छन् ।
विवाद समाधानका लागि निर्वाचन अधिकृत, मतदान अधिकृत, सुरक्षा निकाय तथा राजनीतिक दलका प्रतिनिधिहरु बैठकबिच छलफल चलिरहेको छ । मेलुङ गाउँपालिकाको पवटीमा रहेको सत्यश्वर मावि मतदान केन्द्रमा वैशाख ३१ गते विवाद भएपछि स्थगित भएको मतदान जेठ ७ गते पुनः गरिएको थियो ।
मंगलबार वडा नम्बर १ र २ को मतगणना एकैपटक सुरु गरिने दोलखाका मुख्य निर्वाचन अधिकृत राजेन्द्र नेपालले जानकारी दिनु भएको थियो ।
