दलहरुको बैठक बिना निष्कर्ष

हिम विष्ट/उज्यालो । काठमाडौं, फागुन २२ - प्रधानन्यायाधीशको नेतृत्वमा चुनावी सरकारको गठन प्रकृयामा सहमति जुटाउन भएको मुख्य दलका शीर्ष नेताबीचको छलफल बिना निष्कर्ष सकिएको छ ।

सेना समायोजन विशेष समितिको सचिवालय नयाँ बानेश्वरमा एकीकृत नेकपा माओवादी, नेपाली कांग्रेस, नेकपा एमाले र संयुक्त मधेसी मोर्चाका नेताहरुबीच छलफल भएपनि तयसमा कुनै सहमति हुन सकेन ।

प्रधानन्यायाधीशलाई चुनावी सरकारको नेतृत्व दिन सहमत भएका दलहरुबीच मतदाता नामावली, नागरिकता, सत्य निरुपण तथा मेलमिलाप आयोग गठन लगायतका विषयमा कुरा मिल्न बाँकी छ ।

यसअघि दलहरुले प्रधानन्यायाधीशलाइ प्रधानमन्त्री बनाउन नहुने भन्दै परेको रिटमा विहीवार फैसला हुनु अघि नैसरकार बनाउने दावी गरेका थिए । सबै विषय प्याकेजमा टुंगो लगाउने कि संवैधानिक अड्चन पहिले हटाउने भन्नेबारेमा दलहरुबीच विवाद छ ।

एकीकृत नेकपा माओवादी र मधेसी मोर्चाले पहिले संवैधानिक अड्चन हटाउनुपर्ने बताउँदै आएका छन् भने कांग्रेस–एमाले सबै विषय प्याकेजमै टुंग्याउनुपर्ने पक्षमा छन् ।
