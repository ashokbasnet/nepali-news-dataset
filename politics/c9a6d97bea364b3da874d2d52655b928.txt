डब्लुटिओको सम्मेलन ऐतिहासिक, अभूतपूर्व र उपलब्धिमूलक

काठमाडौं, मंसिर २४ - अर्थ, उद्योग, वाणिज्य तथा आपूर्ति मन्त्री शंकरप्रसाद कोइरालाले विश्व व्यापार संगठन डब्लुटिओको नवौं मन्त्रिस्तरीय सम्मेलन ऐतिहासिक, अभूतपूर्व र उपलब्धिमूलक भएको बताउनु भएको छ ।
डब्लुटिओको नवौ विश्व सम्मेलनमा सहभागी भएर स्वदेश फर्कने क्रममा त्रिभुवन अन्तर्राष्ट्रिय विमानस्थलमा पत्रकारहरुसंग कुरा गर्दै मन्त्री कोइरालाले  विश्वका अति कम विकसित सदस्यहरुको मुलुक (एलडिसी) को संयोजकको हैसियतमा देखाएको सक्रिय उपस्थितिले विकसित र विकासशील मुलुकको विवाद समाधानमा सहजकर्ताको भूमिका निर्वाह गरेको बताउनुभयो ।
उहाँले अति कम विकसित मुलुकले उठाउँदै आएको भन्सार तथा कोटारहित बजार पहुँच सुविधा, कपास, सेवा व्यापारमा छूट, व्यापार सहजीकरण र कृषिका मुद्दाहरु बाली प्याकेजमा समेट्निु उपलब्धिमूलक भएको स्पष्ट गर्नुभयो ।
डब्लुटीओ गठनपछिको महत्वपूर्ण मानिएको बाली प्याकेजले सवै मुलुकलाई लाभान्वित बनाएको दावी गर्दै मन्त्री कोइरालाले यसले दोहा राउण्डको बाँकी कामलाई एक वर्षभित्र पूरा गर्ने प्रतिवद्धताका साथै बहुपक्षीय व्यापार प्रणालीप्रति पुनः आस्था र विश्वास  बढाउने काम गरेको बताउनुभयो ।
‘हाम्रो जस्तो मुलुकलाई सान्दर्भिक रहेको व्यापार सम्बद्ध बौद्धिक सम्पति अधिकारको विषय, संगठनको सदस्यता प्राप्तिलाई सहज र थप पारदर्शी बनाउने, व्यापार सम्बद्ध प्राविधिक सहयोग, व्यापारको लागि र विस्तारित एकीकृत संरचना बनाउने लगायतका विषय समेटिएका छन् ।’ सम्मेलनको उपलब्धिका विषयमा जानकारी गराउँदै मन्त्री कोइरालाले भन्नुभयो ‘व्यापारलाई मूल प्रवाहिकरण गर्ने, विकासशील मुलुकलाई खाद्यान्न सुरक्षाका लागि थप विकल्प खुल्ला राख्ने, अति कम विकसित मुलुकको व्यापार अभिवृद्धि गर्ने र विकास प्रयासलाई सघाउ पुर्‍याउने एजेण्डा बाली प्याकेजका उपलब्धि हुन् ।’
डिसेम्बर ३ देखि ६ सम्म चलेको १५९ देशका मन्त्रीहरुको सम्मेलनमा नेपाली प्रतिनिधिमण्डलको नेतृत्व वाणिज्य मन्त्री कोइरालाले गर्नुभएको थियो ।
भ्रमण टोलीमा वाणिज्य तथा आपूर्ति मन्त्रालका सचिव माधवप्रसाद रेग्मी, प्रधानमन्त्री कार्यालयका सचिव सूर्यप्रसाद सिलवाल, संयुक्त राष्ट्रसंघ तथा अन्य अन्तर्राष्ट्रिय संगठनका लागि नेपालका राजदूत शंकरदास वैरागी, सहसचिवहरु तोयनारायण ज्ञवाली, दामोदरप्रसाद रेग्मीलगायत सहभागी हुनुहुन्थ्यो । मन्त्रिस्तरीय नवौं वैठकले अरव मुलुक यमनलाई पनि डब्लुटीओको सदस्यता दिने निर्णय गरेको छ । डब्लुटिओ सदस्य राष्ट्रको संख्या अब १ सय ६० पुगेको छ ।
