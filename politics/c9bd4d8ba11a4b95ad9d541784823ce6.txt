तरुण दल चितवनका अध्यक्ष शिव पौडेलको निधन

काठमाडौं, पुष २ चितवनको भरतपुर कारागारमा कैदीको आक्रमणबाट घाईते भएका तरुण दल चितवनका अध्यक्ष शिव पौडेलको उपचारका क्रममा निधन भएको छ । काठमाडौंको बाँसबारीमा रहेको न्यूरो अस्पतालमा उपचार गराईरहेका पौडेललाई चिकित्सकहरुले बिहान मृत घोषणा गरेका हुन् ।

 

हत्या आरोपमा भरतपुर कारागारमा थुनामा रहेका पौडेल सहित अरु पाँच जनालाई मंसीर २० गते बिहान कारागारकै अर्को ब्लकमा रहेका कैदीले रड, धाराको ह्यान्डिल तथा भाँडाकुँडा प्रहार गरी घाईते बनाएका थिए । टाउकोमा गम्भीर चोट लागेका पौडेललाई भरतपुर अस्पतालमा उपचार हुन नसकेपछि थप उपचारका लागि काठमाण्डु ल्याईएको थियो ।

यसैबीच कांग्रेस केन्द्रीय समितिको आकस्मिक बैठक बस्दैछ । पार्टी कार्यालय सानेपामा विहान ९ बजेपछि बैठक बस्ने तयारी भएको हो । पौडेलको निधनको खबर सार्वजनिक भए लगत्तै पूर्वी चितवनको रत्ननगरमा नेपाली कांग्रेसका कार्यकर्ताले पुर्बपश्चिम राजमार्ग अवरुद्ध पारेका छन् । पौडेलको शव अन्तिम संस्कारका लागि आजै चितवन लैजाने तयारी भएको तरुण दलका केन्द्रिय सचिब चिरञ्जिबी जोशीले जानकारी दिनुभयो ।
