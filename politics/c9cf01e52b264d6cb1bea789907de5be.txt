अखिल क्रान्तिकारीको नेतृत्व छान्न आज चुनाव

काठमाडौ, चैत २५ – अनेरास्ववियु क्रान्तिकारीको नयाँ नेतृत्वका लागि मंगलबार चुनाव हुँदैछ ।
काठमाडौमा चलिरहेको क्रान्तिकारीको महाधिवेशनमा सर्वसम्मत नेतृत्वका लागि सहमतिको प्रयास गरेपनि असफल भएपछि चुनाव हुन लागेको हो ।
अध्यक्षका लागि रमेश मल्ल र जागृत रायमाझीले दाबी गर्नुभएको छ । यस्तै उपाध्यक्षमा आइन्द्रविक्रम बेगा लिम्बू, जानुका पराजुली, मदन अर्याल, पवन रेग्मी, प्रभुु महत तथा महासचिवमा डिबी तामाङ, अनिल शर्मालगायत आकांक्षी देखिएका छन् । सचिवका लागि पनि धेरै आकांक्षी देखिएका छन् ।
अखिल क्रान्तिकारीले पहिलोपटक चुनावबाट नेतृत्व चयन गर्न लागेको हो । चुनावी प्रक्रिया दिउँसोदेखि सुरु हुने क्रान्तिकारीका नेता जागृत रायमाझीले जानकारी दिनुभयो । क्रान्तिकारीको १ सय ५१ सदस्यीय कार्यसमितिमध्ये सम्मेलनले १ सय ३७ सदस्य निर्वाचित गर्नेछ भने बाँकी केन्द्रीय समितिले मनोनीत गर्नेछ ।
