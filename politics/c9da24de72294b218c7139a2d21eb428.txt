चुनावको मिति तत्काल नतोकिने

हिम बिष्ट/ उज्यालो । काठमाडौं, जेठ १६ – तत्काल संविधान सभा चुनावको मिति घोषणा हुने सम्भावना टरेको छ ।
उच्चस्तरीय राजनीतिक समितिले चुनाव सम्बन्धी अध्यादेशको टुंगो लागेपछि मात्रै चुनावको मिति तोक्न सुझाव दिएपछि मिति घोषणाको संभवना टरेको हो ।
उच्चस्तरीय राजनीतिक समितिको बैठकपछि नेपाली काँग्रेसका महामन्त्री कृष्णप्रसाद सिटौलाले अध्यादेशको टुंगो लागेपछि चुनावको मिति तोकिने बताउनुभयो ।
‘निर्वाचन सम्बन्धी अध्यादेश जारी नभई मिति घोषणा गर्ने मात्र कुरा निरर्थक हुन्छ,’ उहाँले भन्नुभयो, ‘त्यसैले सरकारले निर्वाचन सम्बन्धी अध्यादेश छिट्टै ल्याउनु पर्छ ।’
अध्यादेशका बारेमा सरकारले चार दलसँग सुझाव मागेको र निर्वाचन आयोगले पनि पनि आफ्नो सुझाव सरकार र दलहरुलार्ई दिइसकेको छ  । यो सुझावबारे अध्ययन गरी समितिलाई जानकारी गराउनका लागि चार दलले कार्यदल गठन गरेका छन् ।
समितिले गठन गरेको कार्यदलमा एकीकृत नेकपा माओवादीका कृष्णबहादुर महरा र खिमलाल देवकोटा, नेपाली काँग्रेसका रामशरण महत र मिनेन्द्र रिजाल, नेकपा एमालेका रघुजी पन्त र अग्नि खरेल तथा मधेशी मोर्चाका ह्रदयेश त्रिपाठी र जितेन्द्र देव हुनुहुन्छ ।
निर्वाचन आयोगले सबै दल र सरकारलाई सिफारिस गरेको विषयमा छलफल गरी कार्यदलले सुझाव पेश गर्ने र २० गते बस्ने बैठकमा थप छलफल हुने काँग्रेस महामन्त्री सिटौलाले जानकारी दिनुभयो ।
दलहरुबीच थ्रेस होल्ड, संविधान सभा सदस्य संख्या र फौजदारी अभियोग लागेका व्यक्तिले चुनाव लड्न पाउने नपाउने भन्ने विषयमा विवाद छ ।
