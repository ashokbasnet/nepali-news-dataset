माओवादीको तामझाम पञ्चायतको झल्को : पोखरेल

हेटौंडा, माघ २४ – नेकपा एमालेका सचिव शंकर पोखरेलले एकीकृत नेकपा माओवादीको महाधिवेशनमा देखिएको तामझामले पञ्चायतकालको झल्को दिएको टिप्पणी गर्नुभएको छ । 

प्रेस चौतारी मकवानपुरले बुधबार हेटौंडामा गरेको पत्रकार भेटघाटमा पोखरेलले माआवादीको प्रदर्शनमुखी कार्यक्रमले पूर्व राजा महाराजाले गर्ने कार्यक्रमको स्मरण गराएको बताउनुभएको हो ।

माओवादीको महाधिवेशन उसकै पार्टीको तीनवटा गुटबीचको एकताको महाधिवेशन मात्रै भएको बताउँदै उहाँले यसले राष्ट्रिय राजनीतिमा कुनै प्रभाव नपार्ने पोखरेलको भनाई छ । ‘महाविधेशनबाट माओवादीकै कार्यकर्ताले त केही आशा गरेका छैनन्’ उहाँले भन्नुभयो ‘प्रतिपक्षी दलहरुले कुनै आशा गर्ने ठाउँ छैन ।’

माओवादीले संविधानसभाको चुनाब गर्छु भन्नु पूर्व राजा ज्ञानेन्द्रले नगरपालिकाको चुनाव गरेजस्तै हुने पोखरेलको तर्क छ । हतियार छोडिसके पनि माओवादीको सबैभन्दा ठूलो कमजोरी लोकतन्त्रको बाटो समात्न नसक्नु हो भन्दै उहाँले भन्नुभयो ‘माओवादी अहिले हतियारधारी पनि होइन, लोकतन्त्रवादी पनि होइन, अवसरवादी हो ।’
