महानगरमा के हुँदै छ ? धनगढी उपमहानगरमा स्वतन्त्र उम्मेदवारको अग्रता बढ्यो

काठमाडौं, असार २० – दोश्रो चरणमा चुनाव भएको एक मात्र महानगरपालिका विराटनगरमा कांग्रेसले अग्रता बढाउँदै लगेको छ । महानगरपालिकाको पछिल्लो मत परिणाम अनुसार मेयरमा कांग्रेस उम्मेदवार भीम पराजुली २ हजार ४ सय ५८ मतले अघि हुनुहुन्छ । 
पराजुलीले ८  हजार ४० मत ल्याउनु भएको छ भने एमालेका विनोद ढकालले ५ हजार ५ सय ८२ मत ल्याउनु भएको छ । उपमेयरमा कांंग्रेसकी इन्दिरा कार्कीले ६ हजार ८ सय ९९ मत ल्याउनु भएको छ भने नेकपा माओवादी केन्द्रकी नमिता न्यौपानेले ३ हजार ४ सय ४१ मत ल्याउनु भएको छ । 
धरान उपमहानगरपालिका
धरान उपमहानगरपालिकाको मतगणना स्थगित भएको छ । निर्वाचन आयोगबाट खटिएका गणकहरुले सही मत परिणाम सार्वजनिक नगरेको आरोप लगाउँदै माओवादी केन्द्रले विरोध गरेपछि सोमबार रातिदेखि मतगणना स्थगित भएको हो । त्योसँगै धरान–९ र १० नम्बरको मतपरिणासमेत सार्वजनिक हुन सकेको छैन । 
धरान उपमहानगर–११ को समूह ‘घ’ मा रहेका मानबहादुर कार्की र समूह ‘ङ’ मा रहेका धनकुमार राईले गलत परिणाम दिएको भन्दै उनीहरुलाई निष्काशन गर्न माग गरिएको थियो । उनीहरुको मागपश्चात निर्वाचन कार्यालयले उनीहरुलाई निस्काशन पनि गरेको छ । 
गठबन्धनका अनुसार धरान–१० मा ४ मत र ११ मा १५ मत तलमाथि गरेको छ । अहिले दलीय समहतिको प्रयास भइरहेको छ । चाडै नै समाधान गरेर निर्वाचन कार्यालयले गणनालाई निरन्तरता दिने निर्वाचन कार्यालयका प्रमुख जयप्रसाद महतले बताउनुभयो । मतगणना रोकिँदासम्म एमालेका तारा सुब्बा अघि हुनुहुन्छ । 
इटहरी उपमहानगरपालिका
सुनसरीको अर्को उपमहानगरपालिका इटहरीमा एमालेको अग्रता कायमै छ । पछिल्लो मत परिणाम अनुसार मेयरमा एमालेका द्वारिकलाल चौधरीले १२ हजार ५ सय २२ मत पाउनु भएको छ । नेपाली कांग्रेसका रोहित प्रसाईंको ११ हजार ७ सय मत आएको छ । उपमेयरमा १२ हजार ४३ मत ल्याएर एमालेकी लक्ष्मीकुमारी गौतम अगाडी हुनुहुन्छ । कांग्रेसकी विमला ढकालको ११ हजार ५४ मत आएको छ । 
धनगढी उपमहानगरपालिका
कैलालीको धनगढी उपमहानगरपालिकामा स्वतन्त्र उम्मेदवार गोपाल हमालले अग्रता लिनु भएको छ । पछिल्लो मत परिणाम अनुसार हमालले ५ हजार ९ सय २८ मत ल्याउनु भएको छ । नेपाली कांग्रेसका नृपबहादुर वडले ५ हजार ५ सय ८० मत पाउनु भएको छ । उपमेयरमा भने कांग्रेसको अग्रता कायमै छ । ६ हजार ९ सय ८ मतसहित कांग्रेसकी सुशीला मिश्र भट्ट पहिलो तथा एमालेकी रुक्मणी देवकोटाले ५ हजार ६ सय १२ मतसहित दोश्रो स्थानमा हुनुहुन्छ । 
तुल्सीपुर उपमहानगरपालिका
दाङको तुल्सीपुर उपमहानगरपालिकाको मेयरमा एमालेका घनश्याम पाण्डे १४ हजार २ सय ७१ मत सहित अघि हुनुहुन्छ । नेपाली कांग्रेसका गेहेन्द्र गिरीले ११ हजार ५ सय १४ मत पाउनु भएको छ । 
बुटवल उपमहानगरपालिका
रुपन्द्रेहीको बुटवल उपमहानगरपालिकामा एमालेको अग्रता छ । एमालेका शिवराज सुवेदी १९ हजार २ सय ४ मत सहित अघि हुनुहुन्छ । कांग्रेसका खेलराज पाण्डेको १६ हजार ७ सय ३१ मत आएको छ ।
