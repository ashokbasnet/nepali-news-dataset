भारतीय राष्ट्रपतिको भ्रमण भव्य बनाइने

काठमाडौं, असोज २९ – भारतीय राष्ट्रपति प्रणव मुखर्जीको नेपाल भ्रमणलाई सफल बनाउनका लागि विभिन्न मन्त्रालयलाई जिम्मेवारी दिइने भएको छ ।
परराष्ट्र मन्त्रालयमा परराष्ट्रमन्त्री डा. प्रकाशशरण महतको संयोजकत्वमा शुक्रबार बसेको बैठकले राम्रो सुरक्षा व्यवस्थाका लागि गृह, प्रभावकारी सञ्चारका लागि सूचना तथा सञ्चार र  सरसफाइका लागि सङ्घीय मामिला तथा स्थानीय विकास मन्त्रालय लगायतलाई जिम्मेवारी दिएको छ । 
भारतीय राष्ट्रपति मुखर्जी आउँदो कात्तिक १७ देखि १९ गतेसम्म नेपाल भ्रमणमा आउने कार्यक्रम तय भएको छ । भारतीय राष्ट्रपति मुखर्जी काठमाडौं, पोखरा र जनकपुर जाने कार्यक्रम समेत तय भइसकेको छ । बैठकमा विभिन्न मन्त्रालयका सचिव, सुरक्षा निकायका प्रमुख तथा प्रतिनिधिको सहभागिता थियो । रासस
