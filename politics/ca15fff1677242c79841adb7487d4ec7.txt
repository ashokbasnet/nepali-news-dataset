प्रधानमन्त्री कोइराला अमेरिका प्रस्थान

काठमाडौं, असोज ३ – प्रधानमन्त्री सुशील कोइराला संयुक्त राष्ट्रसंघको ६९ औं महासभामा भाग लिन नेपाली प्रतिनिधि मण्डलको नेतृत्व गर्दै अमेरिकाको न्युयोर्क प्रस्थान गर्नुभएको छ ।
प्रधानमन्त्री कोइराला संयुक्त राष्ट्रसंघको ६९ औं महासभामा भाग लिन २२ सदस्यीय टोलीको नेतृत्व गर्दै शुक्रबार अपरान्ह अमेरिकाको न्युयोर्क प्रस्थान गर्नुभएको हो ।
टोलीमा परराष्ट्रमन्त्री महेन्द्रबहादुर पाण्डे, प्रधानमन्त्रीका परराष्ट्र सल्लाहकार डा. दिनेश भट्टराई, प्रधानमन्त्रीका प्रमुख स्वकीय सचिव वसन्तकुमार गौतम, निमित्त परराष्ट्र सचिव शंकरदास बैरागी, प्रधानमन्त्री कोइरालाकी अवैतानिक जनसम्पर्क सल्लाहकार मृदुला कोइराला, परराष्ट्र मन्त्रालयका सहसचिवहरु दिपक धिताल र कालिप्रसाद पोखरेल लगायत रहेका छन् ।
प्रधानमन्त्री कोइरालाको टोली शुक्रबार संयुक्त अरब इमिरेट्सको अबुधावीमा बस्नेछ । कोइरालाले शनिबार अवुधाबीस्थित नेपाली राजदूतावासमा मध्यपूर्व, पश्चिम एशिया र उत्तरी अफ्रिकामा कार्यरत नेपाली कुटनीतिक नियोगका प्रमुखहरुसँग भेट गर्ने कार्यक्रम छ ।  प्रधानमन्त्री कोइराला आइतबार न्युयोर्क पुग्नु हुनेछ ।
प्रधानमन्त्री कोइरालाले आगामी शुक्रबार संयुक्त राष्ट्रसंघको महासभालाई सम्बोधन गर्ने कार्यक्रम छ । संयुक्त राष्ट्रंघको महासभालाई सम्बोधन गर्नुअघि प्रधानमन्त्री कोइरालाले आगामी सोमबार न्युयोर्कस्थित मेमोरियल स्लोन क्यान्सर अस्पतालमा स्वास्थ्य परीक्षण गराउनु हुने छ ।
प्रधानमन्त्री कोइराला नेतृत्वको टोली असोज १६ गते नेपाल फर्कने कार्यक्रम छ ।
