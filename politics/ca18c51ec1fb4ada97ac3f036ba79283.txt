​साझा प्रस्ताव छिटो तयार गर्न प्रमुख दललाई सभामुखको आग्रह

काठमाडौं, वैशाख २३ – सभामुख सुवास नेम्बाङले भूकम्प प्रभावितको राहत र पुर्नस्थापनाका विषयमा साझा प्रस्ताव छिटो तयार गर्न प्रमुख दललाई आग्रह गर्नुभएको छ । सभामुख नेम्बाङले बुधबार दिउँसो सत्तारुढ नेपाली कांग्रेस र नेकपा एमाले तथा मुख्य विपक्षी एकीकृत नेकपा माओवादीका प्रमुख सचेतकलाई सिंहदरबारस्थित आफ्नो कार्यकक्षमा बोलाएर साझा प्रस्ताव छिटो तयार गर्न आग्रह गर्नुभएको हो । 
उहाँले विपत्तिका बेला दलहरुले एकता प्रदर्शन गर्नुपर्ने तथा संसदमार्फत राहत र पुर्नस्थापनाको विषयमा नागरिकलाई सम्बोधन गरिनुपर्ने भन्दै त्यसका लागि साझा प्रस्ताव बनाउन अनिवार्य रहेको बताउनुभयो । सभामुख नेम्बाङले प्रमुख सचेतकसँग आफूले बिहीबारको बैठकमा नै पेश गर्ने गरी साझा संकल्प प्रस्ताव बनाउने बारेमा  छलफल गरेको जानकारी दिनुभयो । 
साझा संकल्प प्रस्ताव तयार गर्ने विषयमा प्रमुख तीन दलका शीर्ष नेताबीच दुई चरणमा छलफल भइसके पनि प्रस्ताव तयार हुन सकेको छैन । प्रस्तावमा समावेश गरिने विषयवस्तुका बारेमा दलहरु निर्णयमा पुग्न सकेका छैनन् । व्यवस्थापिका संसद्को बिहीबार बस्ने बैठकले  भूकम्पमा परी मृत्यु भएकाको सम्झनामा शोक प्रस्ताव पारित गर्ने छ । 
सभामुख नेम्वाङले शोक प्रस्ताव पारित गरेपछि बैठक केही मिनेट स्थगित गर्ने र फेरि बस्ने बैठकमा सरकारले साझा संकल्प प्रस्ताव पेश गर्ने कार्यसूची राख्ने जानकारी प्रमुख सचेतकहरुलाई दिनुभएको छ ।
