संविधानसभामा समलिंगीको प्रतिनिधित्व गराउने एमालेको आश्वासन

काठमाडौं, असार २६ नेकपा एमालेका सचिव विष्णु पौडेलले संविधान सभा चुनाव मार्फत बन्ने संविधानसभामा समलिंगी तेश्रोलिंगीको प्रतिनिधित्व गराउने बताउनु भएको छ ।
संविधान सभा नेपाली नागरिकका प्रतिनिधिहरुको साझा थलो भएको भन्दै सचिव पौडेलले चुनावमार्फत बन्ने संविधानसभामा आफ्नो दलले समलिंगी तेश्रोलिंगीको प्रतिनिधित्व गराउने दावी गर्नुभयो ।
समलिंगी तेस्रोलिंगीको मातृसंस्था नील हिरा समाजका क्षेत्रीय कार्यक्रम संयोजक  भक्ति शाह नेतृत्वको टोलीसँगको कुराकानीमा सचिव पौडेलले समलिंगी तेश्रोलिंगीलाई आगामी संविधानसभामा एमालेले प्रतिनिधित्व गराउने आश्वासन दिनु भएको हो ।
सचिव पौडेलले विगतमा जेसुकै भएपनि अब त्यसो नहुने प्रतिबद्धता जनाउदै बिगतका तिता कुरालाई विर्सिएर अब सहकार्य गरेर अघि बढ्नु पर्ने बताउनु भयो ।
क्षेत्रीय कार्यक्रम संयोजक शाहले आश्वासन मात्रै नभई व्यवहारमै कार्यान्वयन गरेर संविधानसभामा सहभागी गराउन आग्रह गर्नुभयो ।  तेस्रोलिंगी पुरुष विष्णु अधिकारीले आफूहरुका मुद्दा र मागको संबोधन गर्न संविधान सभामा प्रतिनिधित्व हुनै पर्ने बताउनु भएको थियो ।
शाह नेतृत्वको टोलीले पौडेललाई ७ सुत्रिय माग पत्र पनि पेश गरेको थियो ।
समलिंगी तेश्रोलिंगीका माग जस्ताको तस्तै :




आगामी संविधान सभाको चुनावका सन्र्दभमा राजनितिक दल, निर्वाचन आयोग तथा नेपाल सकार समक्ष हाम्रा मागहरु ।
१. सम्पूर्ण यौनिक तथा लैङ्गिक अल्पसंख्यक समुदायले मतदान गर्न पाउने गरि नीति, कानून र बातावरण वनाईयोस् ।
२. निर्वाचन ऐन ल्याउँदा यौनिक तथा लैङ्गिक अल्पसंख्यक समुदायका उमेर पुगेका नेपाली नागरिकले आफ्नो पहिचानसहित उम्मेदवारी दिन पाउने सुनिश्चित गरियोस् ।
३. राजनीतिक दलले उम्मेदवारी चयन गर्दा यौनिक तथा लैङ्गिक अल्पसंख्यक समुदायको समेत समाबेशी सुनिश्चित हुने गरी पार्टीको नीति  परिवर्तन गरियोस् ।
४. यौनिक तथा लैङ्गिक अल्पसंख्यक समुदायको हक अधिकार, अवसर, समाबेशीता सुनिश्चित हुने गरी पार्टीको विधान, घोषणा पत्र, संवैधानिक अवधारणा पत्रलगायतका दस्तवेजमा उल्लेख गरियोस् ।
५. यौनिक तथा लैङ्गिक अल्पसंख्यक समुदायका ब्याक्तिलाई “अन्य” भनेर नागरिकता दिने नेपाल सरकारको निर्णयको सहज कार्यान्वयन गरियोस् ।
६. राज्यबाट अन्य नागरिकले पाउने सेवा, सुविधा, अवसर तथा जिम्मेवारीमा कुनै विभेद नगरियोस् ।
७. केन्द्रदेखि स्थानीय स्तरसम्म पार्टी संरचनामा यौनिक तथा लैङ्गिक अल्पसंख्यक समुदायलाई समावेश गरियोस् ।
