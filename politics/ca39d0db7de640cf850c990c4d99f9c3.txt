सात प्रदेशको प्रस्तावमा समर्थन गर्न एमालेद्वारा मधेसवादी दलसँग आग्रह

काठमाडौं, मंसिर ४ – नेकपा एमालेले सात प्रदेशसहितको प्रस्ताव संविधानसभामा पेश गर्ने विषयमा सहमति जुटाउन दलहरुसँग छलफल थालेको छ । एमालेले बिहीबार आफ्नो प्रस्तावको विपक्षमा रहेका मधेसवादी दलहरुसँग छलफल गरेको हो ।
एमालेले मधेसी जनअधिकार फोरम लोकतान्त्रिक, फोरम नेपाल, फोरम गणतान्त्रिक, सद्भावना, संघीय सद्भावना, तमलोपा लगायतका मधेसवादी दलका नेतालाई सिंहदरबारस्थित आफ्नो संसदीय दलको कार्यालयमा बोलाइ आफ्नो प्रस्तावमा समर्थन गर्न आग्रह गरेको छ ।
एमालेले नेपाली कांग्रेससँग मिलेर बनाएको नौ बुँदे प्रस्ताव अन्तिम नभएको भन्दै सम्झौताका लागि आफू लचिलो हुन तयार रहेको बताएको छ । तर लेनदेनको छलफलमा बस्नुअघि आफ्नो प्रस्ताव संवैधानिक राजनीतिक संवाद तथा सहमति समितिले संविधानसभामा पेश गर्नुपर्ने एमालेको भनाइ छ । तर सात प्रदेशको प्रस्ताव समितिको प्रतिवेदनमा समावेश गरेर संविधानसभामा लानका लागि सहमत हुन एमालेले गरेको आग्रहलाई मधेसवादी दलका नेताले अस्वीकार गरेका छन् ।
उनीहरुले संविधानका मुख्य मुद्दाहरुमा सहमति गरिनुपर्नेमा जोड दिंदै दुई तिहाइ बहुमतको खेलमा नलाग्न एमाले अध्यक्ष केपी शर्मा ओलीसँग आग्रह गरे । एमाले र मधेसवादी दलको बैठकमा विषयवस्तुमा ठोस सहमति नभएपनि अहिले देखिएको ध्रुविकरण अन्त्यका लागि फेरि छलफल गर्ने सहमति भएको छ । संविधान निर्माणको विषयमा मधेसवादी दलहरु एकीकृत नेकपा माओवादीको पक्षमा छन् ।
