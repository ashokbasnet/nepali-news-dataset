प्रधानन्यायाधीशको नेतृत्व नै अन्तिम विकल्पः खनाल

काठमाडौं, फागुन ११ – नेकपा एमालेका अध्यक्ष झलनाथ खनालले प्रधानन्यायाधीशको नेतृत्वमा चुनावी सरकार बनाउने निर्णयबाट एमाले पछि नहट्ने बताउनुभएको छ । युवा संघ नेपालको आठौँ राष्ट्रिय महाधिवेशनको शुक्रबार रुपन्देहीको बुटवलमा उद्घाटन गर्दै खनालले चुनावको कुनै विकल्प नभएको बताउनुभयो ।

उहाँले अरु कुनै पनि विकल्पमा सहमति नजुटेपछि प्रधानन्यायाधीशको नेतृत्वको विकल्प ल्याईएको स्पष्ट पार्नुभयो । तीनदिनसम्म चल्ने युवा संघको महाधिवेशनमा १ हजार ४ सय ३७ प्रतिनिधि सहभागि भएको संघका अध्यक्ष महेश बस्नेतले जानकारी दिनुभयो ।

महाधिवेशनले १७ पदाधिकारी सहित १ सय ३५ सदस्यीय नयाँ नेतृत्व चयन गर्ने छ । संघको अध्यक्षमा तीनजनाले दावी गरेपछि सहमतिमा नेतृत्व चयनका लागि एमालेले कार्यदल बनाएको छ ।
