फेसबुकमा राजेन्द्र राईले यसरी तीतो पोखे

काठमाडौं, पुस १४– प्रत्यक्षतर्फ उम्मेद्वार नबन्दा तत्कालै फेसबुकमा असन्तुष्टी पोखेका एमालेका युवा नेता राजेन्द्र राईले यसपटक प्रतिक्रिया दिन हतार गर्नुभएन ।
समानुपातिकमा रामकुमारी झाँक्री, ठाकुर गैरे र राईलाई एमालेले नसमेटेको भन्दै पार्टी भित्रबाट चर्को असन्तुष्टी पोखियो । झाँक्रीले समेत आफ्नो फेसबुक पेजमा असन्तुष्टी जनाउनुभयो ।
तर राई र गैरेले धेरैबेर प्रतिक्रिया जनाएनन् ।
समानुपातिकमा नपर्ने अरुको भन्दा अनेरास्ववियुका पूर्व तीन अध्यक्ष झाँक्री, राई र गैरेप्रति धेरैको सहानुभूति थियो । कार्यकर्ता र समर्थकले सहानुभूति जनाउँदै पार्टी निर्णयको तीव्र विरोध गर्न थालेपछि अन्त्यमा गैरे र राईले पनि फेसबुक मार्फत प्रतिक्रिया जनाए ।
तर गैरेले असन्तुष्टी नपोखी सन्तुलित ढंगले टिप्पणी राख्नुभएको छ भने राईले असन्तुष्टी जनाउँदै लामो प्रतिक्रिया लेख्नुभएको छ ।
गैरेले आफ्नो फेसबुक पेजमा यतिमात्र लेख्नुभएको छ –
म प्रति सुभेक्षा राखनुहुने सम्पूर्ण महानुभावहरु !आभारी छु । संविधानसभा निर्वाचन २०७० मा प्रतक्ष र समानुपातिक सभासद सबैमा सफलताकॊ शुभकामना साथै हार्दिक बधाई ज्ञापन गर्दछु ।
राईले यस विषयमा नबोलुँ भन्दाभन्दै पनि केही कुरा बोल्नै पर्ने भयो भन्दै आफ्नो फेसबुक पेजमा यसरी असन्तुष्टी राख्नुभएको छ 
क) विरोधमा दम छः
आम मानिसहरुले।निरपेक्ष रुपमा रामकुमारी, ठाकुर, राजेन्द्र राईलाई सभासद् बनाइनु पर्थ्यो, नबनाइँदा घोर अन्याय भयो, गलत भयो भनेर भनी रहेका छैनन् र त्यसो भन्नु गलत पनि हुनेछ ।
उनीहरुको भनाइ त के हो भने सापेक्ष ढंगले हेर्दा अथवा तुलना गरेर हेर्दा राम कुमारी, ठाकुर, राजेन्द्रभन्दा कम प्राथमिकतामा पर्नु पर्ने, कम्जोर अथवा उनीहरुलाई छाडेर अथवा उनहरुको सट्टामा बनाउन नसुहाउने मानिसहरुलाई सभासद् बनाउने निर्णय गरियो, त्यसैले यो अनुचित र अन्यायपूर्ण भयो । वास्तवमा उनीहरुको भनाई, निष्कर्षमा दम छ ।
किनकि,
१) एमालेले कहिल्यै एमाले नभएका र अहिले पनि एमाले हुन् कि होइनन् स्पष्ट नभएका (भविष्यको त कुरै छाडौँ), जिन्दगीमा कहिल्यै राजनीति नगरेका अथवा सम्पूर्ण जिन्दगी आजका मितिसम्म अरु नै काम र त्यो पनि निजी काममा, मूलतः कमाई धमाइमा लागेर राम्रै आर्थिक हैसियत बनाएका, (सामाजिक हैसियत जे जस्तो भए पनि) उद्योगपति, उद्योगपतिका परिवारका सदस्य अथवा कम्तीमा पनि नेताहरुलाई आर्थिक सहयोग गर्न सक्ने हैसियत बनाएका, भएका र त्यस्ता सहयोग गर्दै आएकाहरुलाई सभासद् बनाउने निर्णय गरिएको छ ।
(भूलचुकले एक जना होइन निकै जनालाई बनाउने निर्णय गरिएको छ, प्रमाण चाहिए म पनि दिन सक्छु) ।
२) एमालेका नेता, कार्यकर्ता मध्य पनि इतिहास, योगदान, योग्यता सबै हिसाबले राम कुमारी, ठाकुर, राजेन्द्रभन्दा थोरै मात्र होइन निकै पछाडि बनाइएकाहरुलाई पनि सभासद् बनाउने निर्णय गरिएको छ ।
मैले पहिला पनि उल्लेख गरेको थिएँ अनेरास्ववियुको साइनोबाट मात्र हेर्दा पनि मभन्दा जुनियर, मेरा मातहतमा बसेर काम गरेका मैले चिनेका मात्र २१ जना प्रत्यक्षमा उम्मेद्वार बनाइएका थिए र अहिले पनि निकै जनालाई सभासद् बनाउने निर्णय गरिएको छ ।
३) एउटै परिवारका एकभन्दा बढीलाई सभासद् बनाउने निर्णय भएको छ ।
४) धेरै पटक मन्त्री, साँसद भएका, लाभको पदमा बसेकाहरुलाई फेरि पनि सभासद् बनाउने निर्णय भएको छ ।
ख) गल्तीको सजाय पो हो कि भन्ने भ्रम नपरोस्ः
निश्चय पनि हामीलाई सभासद् नबनाएकोमा धेरैलाई आश्चर्य लाग्छ, आक्रोशित बनाउँछ भने कतिपयले अर्को पाटोबाट अथवा कतै हामीले गम्भीर गल्ती गरेकोले हामीलाई मौका नदिइएको हो कि भनेर पनि सोच्न, शंका गर्न सक्नेछन् ।
तर मेरा राजनीतिक जीवनका सबै साथी र नेताहरुलाई साची राखेर भन्न सक्छु मेरा ३० वर्षे राजनीतिक यात्रामा आजका मितिसम्म पार्टी, संगठनले कारबाही गर्नुको त कुरै छाडौ स्पष्टीकरण सोध्ने, चेतावनी दिनेसम्मको पनि गल्ती गरेको छैन ।
हो पछिल्लो समय पार्टीले दिएका केही पदहरु मैले अस्वीकार गरेका कुरालाई गल्तीको रुपमा पनि उठाउन सक्लान् कतिपयले तर त्यो कुनै गल्ती होइन, पद, जिम्मेवारी भन्ने कुरा राजनीतिक पार्टी, संगठनमा सल्लाह र सहमतिमा लिने कुरा हो, फौजी संगठनमा भने बेग्लै कुरा हो ।
यसैमा तानिएर अनेक तर्क गर्न सकिन्छ तर सबैलाई छाडेर दुईटा मात्र तर्क गर्ने हो भने पद अस्वीकार गरेकै कारणले सभासद् बनाउन नमिल्ने हो भने सभासद् बनाउने सूचीमा किन राखिएको, ल मैले त पद अस्वीकार गरेँ भने राम कुमारी र ठाकुरले त्यसो गरेका थिएनन्, उनीहरुलाई किन नबनाइएको ।
ग) निर्णयको निर्णायक कारणहरुः
१) यस्तो निर्णय हुनुको सबैभन्दा मूख्य कारण खास खास नेताको आग्रह र गुटगत मानसिकता वा त्यसै अनुसारको भूमिका हो ।
२) यस्तो निर्णय हुनुमा आर्थिक प्रभाव पनि कारकको रुपमा रहेको छ (यसकै सन्दर्भमा आर्थिक लेनादेना भन्न खोजिएको होइन अघि पछिको लेनादेना) ।
३) निर्णयमा चाकरीको प्रभाव पनि देखिन्छ ।
४) निर्णयमा ठूला नेताहरुको बाँडी खाने, मिली खाने प्रवृत्तिले पनि काम गरेको छ ।
अन्त्यमा,
१) हामीसँग सम्बन्धित निर्णयमा चासो राख्ने, सकारात्मक, नकारात्मक टिप्पणी गर्ने सबैलाई हार्दिक धन्यवाद दिँदै सुझाव र सहयोगको अपेक्षा गर्दछु ।
२) किनारा लाग्छ कि भनेर चिन्ता गर्ने र किनारा लगाउन सकिन्छ भनी सोच्ने र प्रयत्न गर्ने सबैलाई खुला जानकारी त्यो काम मबाट हुने छैन । हेर्दै जानु होला ।
प्रत्यक्षमा पराजित हुनुभएका अर्का युवा नेता योगेश भट्टराईले पनि फेसबुक मार्फत समानुपातिक नामको विरोध जनाउनुभएको छ । उहाँले लेख्नुभएको छ :
पार्टीहरुले जारी गरेका र गर्न लागेका लिस्ट हेर्दा लाग्छ काठमाडौंका राजनीतिक दरबार अगाडि सेता टोपीधारी केजरीवालाहरुको गर्जन टाढा छैन र मठाधिसहरुलाई चेतना भया !
पार्टीका इमान्दार र त्यागी युवा नेताहरुलाई पर राखेर पैसा र पावरको भरमा समानुपातिकमा चयन गरिएको भन्दै एमालेभित्र यसैगरी असन्तुष्टी बढेको छ ।
