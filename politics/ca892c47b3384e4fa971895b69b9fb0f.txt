प्रधानमन्त्रीको गृह जिल्लामा मेयरमा ४ महिलाको उम्मेदवारी

गणेश ठगुन्ना/उज्यालो ।
डडेल्धुरा, असार ४ – प्रधानमन्त्री शेरबहादुर देउवाको गृह जिल्ला डडेल्धुरामा स्थानीय तहको दोस्रो चरणको चुनावका लागि आइतबार शान्तिपूर्ण रुपमा उम्मेदवारको मनोनयन दर्ता भएको छ । 
जिल्लामा रहेका दुई नगरपालिका र पाँच गाउँपालिका गरी सातवटै स्थानीय तहमा उत्साहका साथ उम्मेदवारी दर्ता भएको मुख्य निर्वाचन अधिकृतको कार्यालयले जनाएको छ । बाजागाजासहित दलहरुले मनोनयन दर्ता गराएका हुन् । 
सबै स्थानीय तहमा उत्साहजनक रुपमा मनोनयन दर्ता भएको छ । त्यसमा पनि जिल्लाको जेठो अमरगढी नगरपालिकामा तीन छुट्टाछुट्टै दलबाट तीन जनाले मेयरका लागि मनोनयन दर्ता गराउँदा तीन महिलाको समेत त्यही पदमा मनोनयन दर्ता हुँदा यो बिषय निकै समावेशी र रोचक बनेको छ ।
यस्तै जिल्लाकै अर्को नगरपालिका परशुराम नगरपालिकामा समेत एक जना महिलाको मेयर पदका लागि मनोनयन दर्ता भएपछि दुई नगरपालिकामा मेयरका लागि चार जना महिला अगाडि सरेको पाइएको छ ।
महिलालाई प्रमुख पदको उम्मेदवार बनाउने दलहरुमा नेकपा माओवादी केन्द्र, राष्ट्रिय प्रजातन्त्र पार्टी र नयाँ शक्ति पार्टी नेपाल रहेका छन् । यसमा पनि राप्रपाले दुईवट नगरपालिकामा महिलालाई प्रमुख पदमा चुनाव लड्ने अवसर दिएको मुख्य निर्वाचन अधिकृत देव कुमार गिरीले जानकारी दिएका छन् ।
कुन–कुन पार्टीबाट प्रमुख र उपप्रमुखमा को–को उम्मेदवार ?
अमरगढी नगरपलिका
अमरगढी नगरपालिकामा मेयर अर्थात प्रमुख पदका लागि ७ जनाको मनोनयन दर्ता भएको छ । एमालेबाट नगर प्रमुखमा विपिन ओझा तथा उपप्रमुखमा संगीता भण्डारीले उम्मेदवारी दर्ता गराउनुभएको छ । यस्तै नेपाली कांग्रेसबाट प्रमुखमा डिल्लीराज जोशी र उपप्रमुखमा पार्वती देवी झुकालले उम्मेदवारी दिनुभएको छ । माओवादी केन्द्रले अमरगढी नगरपालिकामा महिलालाई प्रमुखमा उम्मेदवार बनाएको छ । माओवादी केन्द्रका तर्फबाट प्रमुखमा शोभा भट्ट र उपप्रमुखमा करुणाकर ओझाले उम्मेदवारी दिनुभएको छ ।
यसैगरी राप्रपाले पनि महिला उम्मेदवार अमिता थापालाई उम्मेदवार बनाएको छ । उपप्रमुखमा राजेन्द्र भण्डारीले उम्मेदवारी दर्ता गर्नुभएको छ । यस्तै नयाँ शक्ति पार्टी नेपालका तर्फबाट नगर प्रमुखमा अस्मि सिनालको उम्मेदवारी परेको छ भने उपप्रमुखमा टेकराज भट्टको उम्मेदवारी रहेको छ । 
परशुराम नगरपालिका
जिल्लाको जनसंख्या तथा भौगोलिक रुपमा समेत ठूलो परशुराम नगरपालिकामा मुख्य राजनीतिक दल र स्वतन्त्र उम्मेदवारले समेत उम्मेदवारी दर्ता गरेका छन् । 
परशुराम नगरपालिकामा नेपाली कांग्रेसबाट नगर प्रमुखमा भीमबहादुर साउद र उपप्रमुखमा कलावती देवी बोहरा, एमालेका तर्फबाट नगरप्रमुखमा तारी सिंह बोहरा र उपप्रमुखमा दयन्ती धामी, माओवादी केन्द्रका तर्फबाट नगर प्रमुख पदमा शेरसिंह माल र उपप्रमुखमा विमला महता तथा राप्रपाका तर्फबाट नगर प्रमुखमा महिला चन्द्रा भट्ट र उपप्रमुखमा ओम जोशीले उम्मेदवारी दर्ता गरेका छन् । 
अजयमेरु गाउँपालिका
अजयमेरु गाउँपालिकामा पाँच जनाले अध्यक्ष पदका लागि मनोनयन दर्ता गराएका छन् । गाउँपालिकामा नेकपा एमालेका तर्फबाट अध्यक्ष पदका लागि धनबहादुर साउद र उपाध्यक्षमा सुस्मिता पन्त, नेकपा माओवादी केन्द्रका तर्फबाट अध्यक्ष पदमा उमेश भट्ट र उपाध्यक्षमा कलावती भाँण, नेपाली कांग्रेसबाट अध्यक्ष पदका लागि कमल सिंह भाट र उपाध्यक्षमा कमला बिष्ट तथा राप्रपाबाट अध्यक्ष पदका लागि हरि सिंह साउदले 
उम्मेदवारी दिनुभएको छ । 
आलिताल गाउँपालिका
आलिताल गाउँपालिकामा चार जनाले अध्यक्ष पदका लागि मनोनयन दर्ता गराएका छन् । माओवादी केन्द्रबाट अध्यक्ष पदमा जगतबहादुर पार्की र उपाध्यक्षमा सुशिला खत्री, एमालेबाट अध्यक्ष पदका लागि तुलाराम बोहरा र उपाध्यक्षमा हरिनादेवी बोगटी, नेपाली कांगे्रसबाट अध्यक्ष पदमा बल बहादुर गुरुङ र उपाध्यक्षमा जलादेवी बोगटी तथा राप्रपाको तर्फबाट अध्यक्ष पदमा प्रेम मडैले उम्मेदवारी दर्ता गराएका छन् । 
नवदुर्गा गाउँपालिका
नवदुर्गा गाउँपालिकामा नेपाली कांग्रेसबाट अध्यक्ष पदमा लक्ष्मीप्रसाद अवस्थी र उपाध्यक्ष पदमा डम्बरी ओली, माओवादी केन्द्रका तर्फबाट अध्यक्ष पदमा धरम बिक र उपाध्यक्षमा हंसा देवी कैनी, नेकपा एमालेका तर्फबाट अध्यक्ष पदमा कविन्द्र बिष्ट र उपाध्यक्ष पदका लागि जयन्ती बुढाऐर तथा यसैगरी राप्रपाबाट अध्यक्ष पदमा नरबहादुर साउद र उपाध्यक्षमा लक्ष्मी भट्टको उम्मेदवारी परेको छ । 
गन्यापधुरा गाउँपालिका
गन्यापधुरा गाउँपालिकामा चार जनाले अध्यक्ष पदका लागि मनोनयन दर्ता गराएका छन् । नेपाली कांग्रेसबाट अध्यक्ष पदमा नवलसिंह मल्ल र उपाध्यक्षमा कलावती ठगुन्ना, नेकपा एमालेका तर्फबाट अध्यक्ष पदमा विरेन्द्र मल्ल र उपाध्यक्षमा कृष्णा ओझा पनेरु, माओवादी केन्द्रका तर्फबाट अध्यक्ष पदमा ईश्वरदत्त भण्डारी र उपाध्यक्षमा नारुदेवी भट्ट तथा राप्रपाबाट अध्यक्ष पदमा कामदेव भण्डारी र उपाध्यक्षमा पार्वती देवी मालीको उम्मेदवारी दर्ता भएको छ । 
भागेश्वर गाउँपालिका
भागेश्वर गाउँपालिकामा पाँचजनाले अध्यक्ष पदका लागि मनोनयन दर्ता गराएका छन् । नेपाली कांग्रेसबाट अध्यक्ष पदमा कौशिला भट्ट र उपाध्यक्षमा पदम बोहरा, नेकपा एमालेबाट अध्यक्ष पदमा विष्णु ठकुराठी र उपाध्यक्षमा कमला माली, माओवादी केन्द्रका तर्फबाट अध्यक्षमा ओमप्रकाश साउद र उपाध्यक्षमा बागमती टमटा तथा राप्रपाबाट अध्यक्ष पदमा रामसिंह मडै र उपाध्यक्षमा विमला साँउदको उममेदवारी परेको । राष्ट्रिय जनमोर्चाका तर्फबाट अध्यक्ष पदमा जयबहादुर ऐरको उम्मेदवारी परेको छ ।
