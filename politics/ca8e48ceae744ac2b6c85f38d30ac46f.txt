प्रधानमन्त्रीको भनाई नै पार्टीको बटमलाइनः शर्मा

काठमाडौं, असार १३ – एकीकृत नेकपा माओवादीका प्रवक्ता दीनानाथ शर्माले नयाँ चुनावबाट चुनिने प्रधानमन्त्रीलाई मात्र सत्ता हस्तान्तरण गर्ने प्रधानमन्त्री बाबुराम भट्टराईको भनाइ नै पार्टीको बटमलाईन भएको बताउनुभएको छ । रिपोर्टस क्लवले बुधबार काठमाडौमा गरेको कार्यक्रममा प्रवक्ता शर्माले प्रधानमन्त्रीको अभिब्यक्तिप्रति अध्यक्ष प्रचण्ड असहमत रहेको भन्ने भनाई गलत भएको दावी गर्दै पार्टीभित्र कोहीपनि प्रधानमन्त्रीको अभिब्यक्तिबाट असन्तुष्ट नरहेको बताउनुभयो ।

 

प्रचण्डले मंगलबार मात्रै प्रधानमन्त्रीको भनाई सल्लाह विनानै आएको बताउनु भएको थियो । काँग्रेस– एमालेले जातीय पहिचान सहितको संघीयतामा समर्थन गरेर प्रधानमन्त्रीको विकल्प ल्याए मात्र भट्टराईले तत्काल राजीनामा दिने शर्माको भनाई छ । विकल्प तयार नगरी सडकमा नारावाजी गरेको भरमा प्रधानमन्त्रीले राजिनामा नदिने उहाँले बताउनुभयो । काँग्रेस नेता मिनेन्द्र रिजालले प्रधानमन्त्रीले राजिनामा नदिएसम्म दलहरुविच सहमति हुन नसक्ने  बताउनुभयो ।

बाबुराम भट्टराई कपट र षड्यन्त्रको पर्यायवाची भएको आरोप लगाउदै रिजालले माओवादीले यस्तै षडयन्त्रमार्फत सरकारमा टिकिरहने सपना नत्यागे उसको अवस्थापनि पूर्व राजा ज्ञानेन्द्रको जस्तै हुने दावी गर्नुभयो ।

एमाले नेता भीम रावलले यथास्थितिमा कामचलाउ प्रधानमन्त्रीले बोलाएको विशेष समिति बैठकमा एमाले सहभागी नहुने बताउनुभयो । प्रधानमन्त्रीले मुलुकमा जनप्रतिनिधिविहीन अवस्था सिर्जना गरेको भन्दै प्रधानमन्त्रीले राजीनामा नदिए नागरिकले सडकबाट बर्खास्त गर्ने चेतावनी दिनुभयो ।
