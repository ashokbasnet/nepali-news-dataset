​सहमतिय सरकार आवश्यक : महत

नुवाकोट, जेठ १० –     नेपाली कांग्रेसका केन्द्रीय सदस्य डा. प्रकाशशरण महतले भूकम्पले भत्काएको नेपाल निर्माणका लागि सहमतिय सरकार आवश्यक रहेको बताउनुभएको छ । आइतबार नुवाकोटको विदुरमा पत्रकारसँगको कुराकानीमा डा. महतले नेपालको पुननिर्माण र नवनिर्माणको लागि सहमतिय सरकार गठन गर्न आवश्यक रहेको बताउनुभयो ।
‘सहमतिय सरकारबाट चाँडो भन्दा चाँडो सहमतिको संविधान बनाउने र नेपाललाई नयाँ रुपमा निर्माण गर्नु पर्छ’ डा. महतले भन्नुभयो । नेता महतले सहमतिको सरकारले स्थानीय निर्वाचन तत्काल गराउन आवश्यक रहेको समेत बताउनुभयो । उहाँले भूकम्पबाट पीडितको विवरण, राहत वितरण जस्ता कार्यमा समस्यमा भएको उल्लेख गर्दै निर्वाचित स्थानीय निकाय भएको भए अहिलेको जस्तो गोलमाल नहुने बताउनुभयो ।‘
स्थानीय निकाय नहुँदा उद्धार, राहत प्रभावित भएको छ । जतिसक्दो चाडा स्थानीय निकायको निर्वाचन गर्नु पर्छ । यसमा अरु दलले पनि साथ दिनु पर्छ’ डा. महतले भन्नुभयो ‘अब पुननिर्माणको लागि पनि स्थानीय निकायको निर्वाचन जरुरी छ ।’ उहाँले भूकम्पले ध्वस्त बनाएको संरचनालाई निर्माण गर्दा भूकम्प प्रतिरोधी हुने गरी बनाउनको लागि सरकारले डिजाइन तयार पार्नु पर्ने बताउनुभयो ।
‘कस्तो किसिमको घर बनाउने सरकारले सार्वजनिक गर्नु पर्छ । पीडितलाई अनुदान र सहुलियत ऋणको प्याकेज पनि तत्काल ल्याउनुु पर्छ’ उहाँले भन्नुभयो ‘यो पीडाबाट सामान्य जीवनमा फर्काउन सरकारले विशेष कार्यक्रम सञ्चालन गर्नु पर्छ ।’
