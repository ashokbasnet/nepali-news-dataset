कांग्रेस महाधिवेशन : प्रतिनिधि छनोट सकियो

प्रकाश ढकाल/उज्यालो ।
काठमाडौं, फागुन १७ – नेपाली कांग्रेसको १३ औं महाधिवेशनमा भाग लिने प्रतिनिधिहरुको छनोट  सकिएको छ । केन्द्रमा भावी नेतृत्वका लागि शीर्ष नेताहरुले प्यानल खडा गर्न अन्तिम कसरतमा जुटिरहँदा महाधिवेशनमा भाग लिने तीन हजार एक सय ८१ जना प्रतिनिधिहरुको टुंगो लागेको हो । 
यसअघि बाँकी रहेको धनुषाका चारवटा, महोत्तरीको एउटा चुनाव क्षेत्र र रसुवाबाट प्रतिनिधि छनोट भएको केन्द्रीय निर्वाचन समितिका सदस्य गोपीकृष्ण घिमिरेले जानकारी दिनुभयो । तर भातृ तथा शुभेच्छुक संस्थाबाट केही प्रतिनिधिको नाम आउन बाँकी रहेको घिमिरेको भनाई छ । प्रतिनिधि प्रत्येक चुनाव क्षेत्रबाट १२ जनाका दरले दुई हजार आठ सय ८० र भातृ तथा शुभेच्छुक संस्थासहित गरी ३१ सय ८१ जनाले महाधिवेशनमा भाग लिनेछन् । 
प्रतिनिधि छनोटको सुरुदेखि नै संस्थापन र वरिष्ठ नेता देउवा पक्षबीच गाउँ गाउँदेखि नै तीव्र प्रतिस्पर्धा देखिएको छ । माघ १५ गतेदेखि सुरु भएको प्रतिनिधि छनोटको कामले अन्तिम रुप लिएसँगै संस्थापन र वरिष्ठ नेता शेरबहादुर देउवा दुवै पक्षले आफ्नो खेमामा बहुमतमा रहेको दाबी गरेका छन् । अन्तिम परिणामा आइसक्दा आफूहरु बहुमतमा रहेको संस्थापन पक्षका नेता नविन्द्रराज जोशीले उज्यालोसँगको कुराकानीमा बताउनुभयो । 
छनोट भएका ६४ जिल्लामध्ये बहुमत जिल्लामा  सभापति संस्थापन पक्षले जिते पनि महाधिवेशनको अन्तिम परिणामा त्यसले खासै प्रभाव नपार्ने कांग्रेस कार्यकर्ता बताउँछन् । महाधिवेशन सुरु हुन तीन दिन मात्र बाँकी रहँदा भावी नेतृत्वमा आफ्नो पल्ला भारी बनाउन दुवै पक्षका नेताहरुले अन्तिम कसरतमा लागिरहेका छन् । किचलोका कारण संस्थापन पक्षले प्यानल घोषणा गर्न सकेको छैन भने वरिष्ठ नेता देउवा पक्ष संस्थापनभित्र हुने बेमेलको फाइदा लिन पर्ख र हेरको अवस्थामा छ । देउवा समूहका नेता बालकृष्ण खाँड अहिले नै आफूहरु बहुमतमा रहेको दाबी गर्नुहुन्छ । 
संस्थापन पक्षमा एकभन्दा बढी उम्मेदवार हुने लगभग निश्चित जस्तै देखिएको छ । यस्तो अवस्थामा संस्थापनभित्रको मत बाँडिए पनि जित्नका लागि देउवा पक्षलाई ५१ प्रतिशत मत ल्याउनै पर्ने हुन्छ । त्यसकारण कांग्रेसमा भावी नेतृत्व चयनमा कुन पक्षको पल्ला भारी हुन्छ भनेर अहिले नै भन्न मुस्किल छ ।
