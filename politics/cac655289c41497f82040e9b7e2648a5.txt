३० दलीय मोर्चा संसदीय समितिको बैठकमा सहभागी हुने

काठमाडौं, फागुन २४ – एकीकृत नेकपा माओवादी नेतृत्वको ३० दलीय गठबन्धनले व्यवस्थापिका संसद अन्र्तगतका समितिमा सहभागी हुने निर्णय गरेको छ ।
३० दलीय गठबन्धनको आइतबार बिहान एमाओवादीको संसदीय दलको कार्यालयमा बसेको बैठकले संसदीय समितिका बैठकमा सहभागी हुने निर्णय गरेको हो ।
बैठकले समितिका बैठकमा सहभागी भएर नागरिकको पक्षमा आफ्नो आवाज सशक्त रुपमा उठाउने निर्णय गरेको गठबन्धनका प्रवक्ता प्रेमबहादुर सिंहले जानकारी दिनुभयो । एमाओवादी लगायतका विपक्षी दलको अनुपस्थितमा संसदीय समितिका कामकारबाही प्रभावहीन देखिएका छन् ।
संविधानसभामा दुई तिहाइ बहुमतको प्रक्रिया अगाडि बढाइएको विरोधमा एमाओवादी र अन्य विपक्षी दलका सभासद फागुन १४ गतेपछि बसेका संसदीय समितिका बैठकमा सहभागी भएका छैनन् । एमाओवादीको संसदीय दलको शनिबारको बैठकमा सबैजसो सभासदले समितिका बैठक बहिष्कार गर्ने निर्णय फिर्ता लिन नेतृत्वको ध्यानाकर्षण गराएका थिए ।
गठबन्धनले संविधान निर्माणमा देखिएको गतिरोध फुकाउने वार्तालाई सार्थक र परिणाममुखी बनाउन सत्तापक्ष गम्भीर नदेखिएको आरोप लगाएको छ । गठबन्धनले डेढ महिनापछि बसेको औपचारिक वार्तामा सत्तारुढ नेकपा एमालेका प्रमुख तीन नेता अनुपस्थित हुनुले सहमतिका आधारमा संविधान जारी गर्नुपर्ने आवाजप्रति सत्तापक्ष गम्भीर छैन भन्ने देखिएको भन्दै सहमतिका लागि आवश्यक लचकता देखाउन आग्रह गरेको छ ।
बैठकले वार्तालाई फागुन २६ गतेसम्म ठोस निष्कर्षमा पु¥याउन आफ्नो तर्फबाट पूरै प्रयास गर्ने र नभए दोस्रो चरणको आन्दोलन घोषणा गर्ने निर्णय गरेको गठबन्धनका प्रवक्ता प्रेमबहादुर सिंहले जानकारी दिनुभयो ।
माघ ५ गतेपछि पहिलोपटक प्रधानमन्त्री निवास बालुवाटारमा शनिबार बिहान भएको सत्तापक्ष र विपक्षी दलको वार्तामा नेकपा एमालेका अध्यक्ष केपी शर्मा ओली, वरिष्ठ नेता झलनाथ खनाल र अर्का नेता माधवकुमार नेपाल अनुपस्थित हुनुहुन्थ्यो ।
