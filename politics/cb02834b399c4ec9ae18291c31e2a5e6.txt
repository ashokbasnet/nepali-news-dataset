बामदेव गौतमलाई फेल गराउन रमेश खरेल सक्रिय भए : बस्नेत

काभ्रे, २५ चैत – युवा संघ नेपालका अध्यक्ष महेश बस्नेतले गृहमन्त्री बामदेव गौतमलाई फेल गराउन काठमाडौं प्रहरी प्रमुख एसएसपी रमेश खरेललगायत केही प्रहरी अधिकृतहरु लागेको आरोप लगाउनुभएको छ ।
युवा संघको तेस्रो पूर्ण बैठकको निर्णय सार्वजनिक गर्न काभ्रेको बनेपामा आयोजित पत्रकार सम्मेलनमा बस्नेतले कांग्रेसको आडमा गौतम गृहमन्त्री भएका बेलामा अच्युतकृष्ण खरेललाई कारबाहि गरेको र त्यही निहुँमा खरेलसँग साइनो जोडिएका प्रहरीहरु गृहमन्त्रीलाई फेल गराउन लागेको आरोप लगाउनुभएको हो ।
‘प्रहरीको बर्दी लगाएर रमेश खरेल राजनीति गर्न खोज्दै छन्,’ बस्तेतले भन्नुभयो, ‘गृहमन्त्रीलाई फेल गराउन खरेल लागिपरेका छन् ।’
खरेल बाग्मती अञ्चल इञ्चार्ज हुँदा सबैभन्दा बढि सुन तस्करी भएको भन्दै बस्नेतले साना तिना गुण्डालाई समातेर हिरो बन्न खोज्ने खरेललाई हिम्मत भए बालकृष्ण ढुंगेललाई समातेर देखाउन चुनौती समेत दिनुभयो ।
बस्नेतले एमाले नेता केपी ओली बिरामी अवस्थामा अस्पतालमै रहेपनि स्ट्रेचरमा बोकेरै ल्याएर भएपनि ओलीलाई पार्टी अध्यक्ष घोषणा गरिने दावी गर्नुभयो ।
११ केन्द्रीय सदस्य कारबाहीमा
यसैबीच युवा संघ नेपालका केन्द्रीय सदस्यसहित १२ जनालाई बैठकले कारबाही गरेको छ । अराजक गतिविधी गरेको आरोपमा केन्द्रीय सचिवालय सदस्यहरु शेरबहादुर तामाङ र अर्जुन गुरुङलाई कारबाही गरेको छ । तामाङ उद्योग विभाग प्रमुख र गुरुङ खेलकुद विभाग प्रमुख थिए ।
त्यस्तै एमाओवादीमा प्रवेश गरेका रुपेश शाक्य र संगठनमा निष्क्रिय भएको भन्दै मोतिकला डाँगी, राजकुमार मगर, मनोहर बुढाथोकी, मिनिताकुमारी ठाकुर, गणेश थापा, जोग गुरुङ, सुष्मा कट्टेल र  प्रकास सारु पनि कारबाहीमा परेका छन ।
त्यस्तै बैठकले प्रहरीले गुण्डा गर्दीको आरोपमा हिरासतमा लिएको अमृत लामालाई सचिवालय सदस्य र उद्योगविभाग प्रमुखमा मनोनयन गरेको छ । त्यस्तै गुरुङको ठाउँमा काभ्रेकै देवसागर लामालाई मनानयन गरेको पत्रकार सम्मेलनमा जानकारी दिइयो ।
