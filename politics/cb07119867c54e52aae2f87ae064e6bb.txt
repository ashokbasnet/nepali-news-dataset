उद्योगीलाई आयोगको आग्रह - पार्टीहरुलाई जथाभावी पैसा नदिनुस्

काठमाडौं, वैशाख ५ – निर्वाचन आयोगले चुनावमा राजनीतिक दललाई जथाभावी आर्थिक सहयोग नगर्न उद्योगी ब्यवसायीलाई आग्रह गरेको छ । 
उद्योग बाणिज्य महासंघका पदाधिकारीलाई आयोगमा बोलाएर निर्वाचन आयोगले चुनावलाई पारदर्शी बनाउन तथा चुनावमा तडकभडक हुन नदिनका लागि जथाभावी सहयोग नगर्न आग्रह गरेको हो । 
आयोगले २५ हजारभन्दा बढी रुपैयाँ सहयोग गर्नुपरे बैकिङ कारोबार मार्फत मात्र गर्न पनि आग्रह गरेको प्रवक्ता सुर्यप्रसाद शर्माले जानकारी दिनुभयो । 
ब्यवसायीले जथाभावी रकम उपलब्ध नगराए चुनावमा कम मात्र पैसाको प्रयोग हुन सहयोग पुग्ने तथा चुनावमा उम्मेद्वारले गर्न पाउने खर्चको सीमाभित्र रहन पनि सघाउने भएकाले उद्योगी ब्यवसायीलाई आग्रह गरिएको उहाँले बताउनुभयो । 
आयोगको सुझाव सकारात्मक रहेको र चुनावलाई पारदर्शी बनाउन आफूहरुले सक्दो सहयोग गर्ने ब्यावसायीहरुले बताएका छन् । आयोगले अर्थ मन्त्रालयलाई पनि चुनावका बेला हुनसक्ने जथाभावी रकमान्तर हुन नदिन र आर्थिक अनुशासन कायम गर्न निर्देशन दिएको छ ।
