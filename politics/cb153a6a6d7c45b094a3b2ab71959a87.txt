सरकार आन्दोलनले डराउँदैन : प्रधानमन्त्री

काठमाडौं, पुस १६ – प्रधानमन्त्री सुशील कोइरालाले एकीकृत नेकपा माओवादी लगायतका ३० दलले गर्ने भनेको आमहड्तालबाट सरकार नडराउने बताउनुभएको छ ।
३९ औँ राष्ट्रिय एकता तथा मेलमिलाप दिवसको अवसर पारेर नेपाली कांग्रेसले बुधबार पार्टी कार्यालयमा गरेको कार्यक्रममा प्रधानमन्त्री कोइरालाले एमाओवादी लगायतका दलले गर्ने आन्दोलनको सामना गर्न सरकार तयार रहेको बताउनुभयो ।
उहाँले माघ ८ गतेभित्र संविधान जारी गर्ने प्रतिबद्धता पूरा गर्नका लागि वार्ता र छलफललाई तिब्रता दिनुपर्ने बेलामा आन्दोलनका कार्यक्रम घोषणा गरिनु दुर्भाग्यपूर्ण भएको बताउनुभयो । उहाँले नागरिक शान्तिको पक्षमा रहेको भन्दै एमाओवादी लगायतका दलले गर्ने आन्दोलनलाई जनताले साथ नदिने दाबी गर्नुभयो ।
प्रधानमन्त्री कोइरालाले कांग्रेसले लिएको एकता तथा मेलमिलापको बाटोलाई नबिर्सिएको पनि बताउनुभयो । उहाँले विपीले देखाएको बाटो बिर्सिएको दिन कांग्रेस समाप्त हुनेमा आफू सचेत रहेको भन्दै विपीको समाजवादको नीति लागु गर्न पूर्ण प्रजातन्त्र बहाली हुनुपर्ने बताउनुभयो ।
कार्यक्रममा कांग्रेसका उपसभापति रामचन्द्र पौडेलले संविधानसभाबाट संविधान जारी गर्ने कुरा विपीको सपना भएको भन्दै विपीको सपनालाई कुनै पनि हालतमा साकार पार्ने बताउनुभयो ।
उहाँले एकीकृत नेकपा माओवादी आगामी माघ ८ गतेभित्र संविधान जारी हुन नदिने षडयन्त्रमा लागेको आरोप लगाउँदै एमाओवादीको षड्यन्त्र सफल हुन नदिने बताउनुभयो ।
