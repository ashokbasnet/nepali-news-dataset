तीन दलको समारोहमा बाबुराम भट्टराई अनुपस्थित

काठमाडौं, असोज ४ - संविधान घोषणा भएको खुशीयालीमा मुख्य तीन दलले काठमाडौंको सैनिक मञ्च टुँडिखेलमा आयोजना गरेको समारोहमा एकीकृत माओवादीका नेता बाबुराम भट्टराई अनुपस्थित हुनुभएको छ । कांग्रेस, एमाले र एकीकृत माओवादीका शीर्ष नेताहरु सहभागी भएको कार्यक्रममा भट्टराई भने उपस्थित हुनुहुन्न । 
संविधानले सबैको भावना समेट्न नसकेको भन्दै असन्तुष्टी जनाउँदै आएका भट्टराईले खुशीयाली मनाउनुको अर्थ नभएको प्रतिक्रिया दिँदै आउनुभएको थियो । यसैले टुँडिखेलकोे कार्यक्रममा उहाँ नजाने धेरैले अनुमान गरिसकेका थिए ।
टुँडिखेलमा समारोह सुरु भएलगत्तै आसन ग्रहण गराउने क्रममा सञ्चारमन्त्री डा. मिनेन्द्र रिजालले भट्टराईको नाम लिंदा उपस्थित केही युवाले हात हल्लाएर उहाँ नआउने र नआएपनि केही नहुने संकेत जनाएका थिए । 
यसबारे भट्टराईको निजी सचिवालयसँग प्रतिक्रिया लिन खोज्दा उहाँ भेटघाटमा व्यस्त हुनुभएको र समय मिलेमा जाने, नत्र नजाने एकजना सहयोगीले बताए ।
