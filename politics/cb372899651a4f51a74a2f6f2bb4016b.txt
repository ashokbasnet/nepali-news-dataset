नियमावली मस्यौदा समितिमा विवाद मिल्यो

काठमाडौं, फागुन २७ – संविधानसभा र व्यवस्थापिका संसदको नियमावली मस्यौदाका सबै विवादित विषयमा सहमति भएको छ ।
नेपाली कांग्रेस र नेकपा एमालेका शीर्ष नेताबीच संविधानको प्रमाणीकरणका विषयमा सहमति भएपछि नियमावली मस्यौदालाई आजै अन्तिम रुप दिइएको छ ।
सहमति अनुसार संविधान तयार भए लगत्तै सबै सभासदले हस्ताक्षर गरेपछि संविधानसभाका अध्यक्षले प्रमाणित गर्ने र राष्ट्रपतिको हस्ताक्षर सहित संविधान जारी भएको घोषणा गर्ने गरी विवाद टुंगिएको नियमावली मस्यौदा समितिका सदस्य प्रेमबहादुर सिंहले जानकारी दिनुभयो ।
प्रमाणिकरण शब्दमा विवाद भएपछि नियमावलीमा प्रमाणित शब्द राखिएको छ । ह्वीपको विवाद पनि टुंगिएको छ । पुरानै व्यवस्था अनुसार संविधानसभामा ह्वीप नलाग्ने गरी सहमति भएको समितिका सदस्य राम नारायण बिडारीले जानकारी दिनुभयो ।
नियमावलीमा ककसको व्यवस्था नगरी मध्यमार्गी बाटो अपनाईएको छ । समिति सदस्य बिडारीका अनुसार पिछडीएका जाती क्षेत्र, लिंग तथा समुदायले संसदीय दलको समन्वयमा क्षमता अभिवृद्धी समितिमा छलफल गरी संबैधानिक,राजनीतिक संवाद तथा सहमति समितिमा पेश गर्न पाउने व्यवस्था गरिएको छ ।
नियमावलीले अन्तिम रुप पाएपछि भोली नै संविधानसभा अध्यक्षलाई मस्यौदा बुझाउने सदस्य विंडारीले जानकारी  दिनुभयो । राप्रपा नेपालले भने अघिल्लो संविधानसभाका सबै समिति राख्नुपर्ने अडान सहित फरक मत राखेको छ ।
समितिका सचिव डा रवि शर्मा अर्यालले भोली १२ बजेसम्म अन्य दललाई पनि फरक मत राख्न समय दिईएको जानकारी दिनुभयो । १० दिनको समय पाएको समितिले कांग्रेस र एमालेबीचको विवादपछि २७ दिनपछि मस्यौदालाई अन्तिम रुप दिएको हो । मस्यौदा पर्सी बस्ने संविधानसभा बैठकमा पेश हुने छ ।
