आर्थिक विधेयक पारित नभए पनि साउनदेखि राजस्व उठाउन असर नपर्ने

काठमाडौं, असार ३१ – व्यवस्थापितका संसदबाट विनियोजन विधेयकको आश्रित आर्थिक विधेयक पारित नभए पनि साउन १ गतेदेखि सरकारलाई राजस्व र कर उठाउन बाधा पर्दैन । 
संसदको कार्यसूची अनुसार शुक्रबार आर्थिक विधेयक, राष्ट्रऋण उठाउने विधेयक र ऋण तथा जमानत विधेयक पारित हुनुपर्ने भए पनि बद्लिएको सत्ता समीकरणका कारण पास हुन सकेन ।
विधेयक पारित नभएपछि नयाँ आर्थिक वर्ष सुरु भएसँगै सरकारले साविक दरमा राजस्व लिन पाउने अर्थविद् केशव आचार्यले बताउनुभयो । उज्यालो अनलाइनसँग कुरा गर्दै आचार्यले भन्नुभयो, ‘तत्काल आर्थिक विधेयक पारित नभए पनि कुनै असर गर्दैन । सरकारले पुरानै दरअनुसार राजस्व उठाउन पाउँछ । विधेयक पारित भएपछि नयाँ दरअनुसार राजस्व उठाउन सकिन्छ ।’ 
सरकारले ऋण लिने दसैँपछि भएकाले राष्ट्र ऋण उठाउने र ऋण तथा जमानत विधेयक पनि त्यस बेलासम्म पारित गरे हुने उहाँको भनाई छ । नेकपा माओवादी केन्द्र सरकारबाट बाहिरिएर कांग्रेससँग मिलेर अविश्वासको प्रस्ताव दर्ता गरेपछि संसदले तत्काल पारित गर्नुपर्ने विधेयक रोकिएको हो ।
विनियोजन विधेयक पारित भएर सरकारले खर्च गर्ने स्वीकृति पाए पनि आम्दानी गर्न वा राजस्व र ऋण लिन चाहिने विधेयक पारित नहुँदा समस्या हुने हो कि भन्ने आशंका व्यक्त भइरहेको छ ।  सत्ता समिकरणमा फेरबदल आएसँगै अत्याआवश्यक विधेयक राजनीतिक दाउपेचको शिकार बनेको हो ।
सत्ता रुढ दलले तत्काल विधेयक पारित गर्नुपर्ने बताए पनि माओवादीले विधेयक पारित नगर्दा पनि कर उठाउन असर नपर्ने भन्दै अविश्वासको प्रस्ताव टुंग्यो लागेपछि मात्र त्यसलाई संसदमा पेश गर्नुपर्ने अड्डी कसेको थियो । दलहरुको विवादका कारण शुक्रबारको संसद बैठक बस्दै नबसी साउन ६ गते अविश्वास प्रस्तावमाथि छलफल गर्ने गरी स्थगित भएको छ ।
सत्ता रुढ दल एमाले र राप्रपा नेपालले भने सभामुख ओनसरी घर्तीको निर्णयप्रति आपत्ति जनाएका छन् । माओवादीको कुरा सुनेर सभामुखले एक पक्षीय निर्णय गरेर संसदमा द्वन्द्व निम्ताउन खाजेको एमाले प्रमुख सचेतक भानुभक्त ढकालले आरोप लगाउनुभयो ।
