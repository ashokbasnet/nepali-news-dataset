आन्दोलन भइरहेका ठाउँबाट मानवअधिकार आयोगको टोली फिर्ता

काठमाडौं, मंसिर १८ - राष्ट्रिय मानवअधिकार आयोगले मधेस आन्दोलनको अनुगमनमा खटिएका सबै मानवअधिकारकर्मीलाई फिर्ता बोलाएको छ । आयोगले अनुगमन टोलीमाथि भएकोे आक्रमणको भत्र्सना गरेको छ । 
मानवअधिकार अधिकृत नितु गड्तौलाको नेतृत्वमा मधेश आन्दोलनको अनुगमनमा खटिएको टोलीमाथि बिहीबार सर्लाहीको नवलपुरमा आक्रमण हुनु गम्भीर विषय भएको भन्दै आयोगले घटनामा संलग्नलाई कारबाही गर्न माग गरेको छ ।
नवलपुरमा संयुक्त लोकतान्त्रिक मधेसी मोर्चाका कार्यकर्ताले मावनअधिकारकर्मीमाथि आक्रमण गर्दै अनुमगनमा प्रयोग भएको गाडी जलाएका थिए । 
विज्ञप्ती निकालेर आयोगले विभिन्न जिल्लामा अनुगमनमा खटिएका टोलीलाई संविधानले दिएको अधिकारभित्र बसेर काम गर्न सक्ने वातावरण नभएसम्म फिर्ता बोलाउने निर्णय भएको पनि जानकारी दिएको हो । 
मानवअधिकार रक्षकविरुद्घ भएको आक्रमणका दोषी पत्ता लगाउन आन्दोलन आव्हनकर्तालाई आयोगले आग्रह गरेको छ ।  आन्दोलनकारी मोर्चाका केन्द्रीय नेतृत्वले नै आयोगलाई मधेश आन्दोलनको निरन्तर अनुगमन गरिदिन लिखित तथा मौखिक अनुरोध गरेकोे सन्दर्भमा अनुगमन टोलीमाथि आक्रमण हुनु गम्भीर विषय भएको आयोगले जनाएको छ । 
जीवनको अधिकार, स्वास्थ्य, शिक्षा, खाद्यान्न लगायतका आधारभूत सेवामा अवरुद्व गर्ने र मानव अधिकार रक्षक, संचारकर्मी र मानवीय सेवामा कार्य गर्ने व्यक्ति तथा निकायको सुरक्षा र संरक्षण गर्न आयोगले सरकार र सम्बन्धित निकायको  ध्यानाकर्षण गराएको छ । 
आयोगले निकालेको विज्ञप्ति
