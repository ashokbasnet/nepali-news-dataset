मुख्य तीन दलको बैठक ‘सहमति नजिक’

काठमाडौं, पुस २०– प्रमुख तीन दलका शीर्ष नेताहरुले संविधानको विवादित विषयमा सहमति नजिक पुगेको दावी गरेका छन् । प्रधानमन्त्री निवास बालुवाटारमा आइतबार बिहान बसेको नेपाली कांग्रेस, नेकपा एमाले र एकीकृत माओवादीका शीर्ष नेताहरुको बैठक सकिएपछि नेताहरुले यस्तो प्रतिक्रिया दिएका हुन् ।
अरु विषयमा सहमति नजिक पुगेपनि राज्य पुनर्संरचनामा सीमाकंनको बिषयमा भने विवाद कायमै रहेको उनीहरुले बताएका छन् । तर कुन कुन विषयमा कसरी नजिक पुगिएको भन्ने चाहिँ नेताहरुले प्रष्ट पारेका छैनन् । दिउँसो ४ बजे बैठक बस्नेछ ।
दलहरुबीच राज्यःपुनसंरचना, शासकीय स्वरुप, न्याय प्रणाली र निर्वाचन प्रणालीमा सहमति जुटेको छैन । यसअघि पनि पटकपटक सहमति नजिक पुगेको भन्ने नेताहरुले यसपटक भने गम्भीर छलफल भैरहेको बताएका छन् ।
संविधानसभाका अध्यक्ष सुवासचन्द्र नेम्वाङले सहमतिको लागि सोमबारसम्मको समय दिएपछि नेताहरु गम्भीर छलफलमा जुटेका हुन् ।
