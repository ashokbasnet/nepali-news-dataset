राजपाको बन्दले सुनसरीमा मनोनयन रोकिएन, उत्साहपूर्ण रुपमा मनोनयन दर्ता

सुनसरी, असार ४ – स्थानीय तहको चुनावका लागि उम्मेदवारको मनोनयन दर्ता गर्ने दिन  राष्ट्रिय जनता पार्टीसहितको संघीय गठबन्धनले बन्द र हड्तालको आह्वान गर्‍यो । मनोनयन रोक्नलाई राजपाले आइतबार तराई बन्दको घोषणा गरेको थियो । तर सुनसरीमा बन्दको अवज्ञा गर्दै विभिन्न राजनीतिक दलका चुनावका लागि उम्मेदवार मनोनयन गरेका छन् ।
दुई दिन अघि राजपाका कार्यकर्ताहरु मुख्य निर्वाचन अधिकृतको कार्यालयमा तालबन्दी गर्न गएका थिए । गएका मध्ये १२ जनालाई प्रहरीले पक्राउ गरेपछि बन्दको आह्वान गरेपनि सडकमा कार्यकर्ता नहुँदा बन्दको कुनै प्रभाव परेन ।  
इनरुवा, भोक्राह, कोसी, हरिनगरालगायतका नगरपालिका र गाँउपालिकामा समेत अवरोध बिना उम्मेदवारी मनोनयन दर्ता भएको मुख्य निर्वाचन अधिकृत अर्जुन कोइरालाले बताउनुभयो । 
यसैगरी गठबन्धनमा आवद्ध कुमार लिङ्देन नेतृत्वको संघीय लिम्बूवान पार्टी नेपाल समेत चुनावमा गएपछि गठबन्धन थप कमजोर भएको छ । लिम्बूवान पार्टी नेपालले आफ्नो प्रभाव रहेको स्थानीय तहमा उम्मेदवारी दिएको कुमार लिङ्देनले बताउनुभयो । संघीय समाजवादी फोरम नेपाल र लोकतान्त्रिक फोरमको प्रभाव रहेको सुनसरीमा दुबै दल चुनावमा गएपछि राजपा आवद्ध मधेसवादी दलहरुको कुनै प्रभाव छैन । 
राजपाको जिल्ला स्तरीय संगठन भएपनि स्थानीय तहमा संगठन समेत नहुँदा चुनाव विरोधी कार्यको प्रभाव परेको छैन । उनीहरुको प्रभाव नहुँदा सुनसरीमा तामझाम र उल्लासका साथ दलहरुले उम्मेदवारी मनोनयन दर्ता गराएका छन् । झाँकी जुलुस र बाजागाजासहित दलहरुले उम्मेदवारी दर्ता गराइरहँदा राजपाले भने चुनावमा सहभागिता जनाएन । संघीय समाजवादी फोरम नेपाल र लोकतान्त्रिक फोरमले धेरैजसो स्थानीय तहमा उम्मेदवारी मनोनयन दर्ता गरेपछि मधेसमा थप चुनावी रौनक बढ्ने संघीय समाजवादी फोरम नेपालका स्थानीय नेता एसएन मेहताले बताउनुभयो ।
