तरुणदल केन्द्रीय सदस्य सहित ५ काँग्रेस कार्यकर्ता माओवादी कब्जामा

बाबुराम देवकोटा/ उज्यालो । सिन्धुली, असोज २५ – सिन्धुलीको कल्पवृक्ष गाविसको मथौलीबाट नेपाल तरुण दलका केन्द्रीय सदस्य नवराज श्रेष्ठ (आकाश) सहित पाँच जना एकीकृत नेकपा माओवादीका कार्यकर्ताको अपहरणमा परेका नेपाली काँग्रेस सिन्धुलीले जनाएको छ ।

 

काँग्रेसका जिल्ला सभापति मोहन बरालले काँग्रेस महासमिति सदस्य समेत रहेका श्रेष्ठ सहित जिल्ला कार्य समिति सदस्य कान्छामान् बल र अन्य तीन जना काँग्रेस कार्यकर्तालाई बिहिबार बिहान एमाओवादीका कार्यकर्ताले अपहरण गरेको बताउनुभयो । अपहरणमा परेका पाँचै जना सम्पर्क बाहिर रहेकाले उनीहरुको स्थिति के छ कुनै जानकारी नभएको उहाँको भनाई छ ।

अपहरित तरुणदलका केन्द्रीय सदस्य सहितका व्यक्तिहरु चढेको जिप माओवादी कार्यकर्ताले पल्टाई दिएको काँग्रेसले जनाएको छ ।

एनेकपा माओवादीका सह–ईन्चार्ज राजन दाहालले मार्न गएको व्यक्ति जनताको प्रतिकारमा मर्न पनि सक्ने प्रतिक्रिया दिनुभयो ।

कल्पवृक्षमा भएको घटनाको विवरण पूर्ण रुपमा नआएको र घटनामा कोहि पनि हताहत नभएका प्रहरीले जनाएको छ ।
