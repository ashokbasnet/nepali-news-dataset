लडाकु शिविरमा भएको भ्रष्टाचारको छानबिन नगरे हतियार उठाउने चेतावनी

काठमाडौं, माघ १८ - बहिर्गनमा परेका लडाकूहरुले माओवादी लडाकुका शिविरमा भएको भ्रष्टाचारको छानविन नगरे हतियार उठाउने चेतावनी दिएका छन् ।
एकीकृत नेकपा माओवादी पार्टी भ्रष्टाचार र तस्करीको अखडा भएको आरोप लगाउँदै उनीहरुले सत्ता र शक्तिको आडमा अरवौको भ्रष्टाचार भएको आरोप लगाए ।
उनीहरुले त्यसको विवरण राज्यले तत्काल छानबिन नगरे अन्तिम अस्त्रको रुपमा हतियार उठाउने चेतावनी दिएका हुन् ।
रिपोर्टर्स क्लब नेपालमा पत्रकार सम्मेलन गरेर उनीहरुले भने ‘आफूहरु शान्तिपूर्ण तरिकाले पार्टीले गरेका भ्रष्टाचारको मुद्दा किनारा लागोस भन्न चाहान्छौं, राज्य र सम्बन्धित निकायले यो मुद्दालाई वेवास्ता गर्छ भने हामी युएन, अन्तर्राष्ट्रिय निकायसम्म पुग्छौं र त्यस्तै अवस्था आए अन्तिम अस्त्रको रुपमा हतियार उठाउन बाध्य हुन्छौ ।’
बहिर्गमित जनमुक्ति सेना नेपालका अध्यक्ष लेनिन विष्टले भ्रष्टाचारको मुद्दा उठाउँदा आफूलाई बाबुराम भट्टराईको सरकारले विभिन्न झुठा मुद्दा लगाई एक वर्षसम्म जेल बस्न बाध्य गराएको भन्दै अब ४ हजार ८ जना बहिर्गमित सेनालाई भ्रष्टाचारको विरुद्धमा उतार्ने चेतावनी दिनुभयो । उहाँले सो विषयलाई अख्तियारले हेरिरहेको जानकारी दिँदै चाँडो भन्दा चाँडो त्यो मुद्दा छानबिन गर्न राज्यलाई चाहिने सबै खाले सहयोग र जानकारी दिन तयार रहेको बताउनुभयो ।
एमाओवादी पार्टी नेता र डिभिजन कमाण्डरहरुले नै सबै पैसा खाएको आरोप लगाउँदै उहाँले भन्नुभयो ‘राज्यले दिएको पैसा कि राज्यलाई नै फिर्ता गर्नुपर्छ कि सम्बन्धित जनमुक्ति सेनालाई दिनुपर्छ ।’
अध्यक्ष विष्टलाई विभिन्न मुद्दामा न्यायाधीश रामप्रसाद ओलीले १ करोड रुपैयाँ धरौटी राख्नु पर्ने भन्ने फैसला सुनाएपछि उहाँ २०६९ माघ १० देखि हिरासतमा हुनहुन्थ्यो भने २०७० माघ ९ गते न्यायाधीश वालेन्द्र रुपाखेतीको एकल ईजलासले उहाँलाई सफाई दिने फैसलापछि गत माघ १० गते कारागार मुक्त हुनु भएको थियो ।
