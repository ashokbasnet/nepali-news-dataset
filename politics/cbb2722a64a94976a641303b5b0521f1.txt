सिके राउतलाई भेटेको युरोपेली संघका राजदुतको स्वीकारोक्ति

काठमाडौं, माघ १३ – युरोपेली संघका राजदुतले राज्य विप्लवको अभियोग खेपिरहेका सिके राउतसँगको भेट नेपालको अखण्डतामा हस्तक्षेप पुर्‍याउने उद्देश्यले नभएको दाबी गरेका छन् ।
मंगलबार संयुक्त प्रेस विज्ञप्ती निकालेर युरोपेली संघमा आबद्ध देशका राजदुतले सिके राउतसँग भेट गरेको स्वीकार गर्दै भेटका क्रममा उहाँमाथि भएका मानवअधिकार हननका घटनाबारे मात्रै जानकारी लिएको प्रष्टिकरण दिएका हुन् । यो भेटलाई संघले सिके राउतको राजनीतिक एजेण्डा र कार्यलाई समर्थन गरेको भनेर व्याख्या गर्न नहुने विज्ञप्तीमा उल्लेख छ ।
यस्तै परराष्ट्रमन्त्री महेन्द्र पाण्डेसँगको भेटमा पनि संघका राजदुतबीच कुटनीतिक मर्यादा ननाघ्ने तथा नेपालको प्रजातन्त्र, मानवअधिकार र शान्ति प्रक्रियामा प्रतिबद्ध हुने कुरामा सहमत भएको विज्ञप्तीमा उल्लेख छ । युरोपली संघका राजदुतले गोप्य रुपमा राउतलाई भेटेको थाहा पाएपछि सरकारले उनीहरुसँग भेटबारे स्पष्टिकरण सोधेको थियो ।
