सरकारमा बस्नु औचित्यहीनः उपप्रधानमन्त्री सिटौला

काठमाडौं, जेठ १० – उपप्रधान एवं रक्षामन्त्री कृष्णप्रसाद सिटौलाले सरकारमा बस्नु औचित्यहीन भएको भन्दै प्रधानमन्त्री डा. बाबुराम भट्टराईले राजीनामा नदिए वर्तमान् मन्त्रीपरिषदमा सहभागी नहुने घोषणा गर्नुभएको छ । संविधानसभाको म्याद थप गर्न सरकारले प्रस्ताव दर्ता गराएपछि त्यसबारे छलफल गर्न बसेको काँग्रेस केन्द्रीय समितिको बैठकबाट बाहिरएपछि उपप्रधानमन्त्री सिटौलाले संविधानका विवादित विषय टुङ्ग्याएर जेठ १४ अघि काँग्रस नेतृत्वमा सरकार नबने सरकारमा रहनु औचित्यहीन भएको बताउनुभयो ।

 

सिटौलाले दलहरुबीच भएको पाँच बुँदे सहमति अनुसार प्रधानमन्त्री भट्टराईले राजीनामा दिनुको विकल्प नभएको बताउनु भयो । सिटौलाले जेठ १४ मा नयाँ संविधान जारी गर्नुको विकल्प नभएको भन्दै म्याद थप्ने प्रस्तावमा आफूहरुको असहमति रहेको बताउनु भयो । ‘जेठ १४ मा संविधान जारी गर्न नसके यो सरकारमा बसिरहनुको औचित्य छैन’, सिटौलाले भन्नुभयो, ‘तत्काल प्रधानमन्त्रीले राजीनामा दिनुपर्छ ।’

जेठ १४ अघि संविधानका बिबाद सकेर काँग्रेसको नेतृत्वका सरकार बन्नुपर्ने उहाँको भनाई छ ।
