राष्ट्रपतिद्वारा समय नतोकी सहमतिको सरकार बनाउन दलहरुलाई आव्हान

काठमाडौं, माघ २ – राष्ट्रपति रामवरण यादवले समय नतोकी सहमतिको सरकार बनाउन दलहरुलाइ आह्वान गर्नुभएको छ । संविधानको धारा ३८ को उपधारा एक बमोजिम राष्ट्रपतिले सहमतिको प्रक्रियालाइ निरन्तरता दिएको राष्ट्रपति कार्यालयका प्रवक्ता हरिकुमार श्रेष्ठले निकालेको विज्ञप्तिमा उल्लेख छ ।

दलहरुले सहमतिका आधारमा सरकार बनाउने भनेकोले  धारा ३८ को उपधारा १ को प्रक्रिया कायमै राखेको राष्ट्रपति कार्यालयले जनाएको छ ।

राष्ट्रपति कार्यालयको विज्ञप्तीः


सम्माननीय राष्ट्रपति डा. रामवरण यादवले नेपालको अन्तरिम संविधान, २०६३ को धारा ३८ को उपधारा ९१० बमोजिम राजनैतिक सहमतिका आधारमा प्रधानमन्त्रीको चयन र निजको अध्यक्षतामा मन्त्रिपरिषद् गठनका लागि उपयुक्त प्रस्ताव सिफारिस गर्न राजनैतिक दलहरुलाई संवत् २०६९ साल मंसिर ८ गते शुक्रबारका दिन आह्वान गर्नु भएकोमा राजनैतिक दलहरुको माग बमोजिम सम्माननीय राष्ट्रपतिबाट संवत् २०६९ साल माघ १ गते सोमबारका दिनसम्म समय थप भएकोमा राजनैतिक दलहरुबीच नयाँ संविधानसभाको निर्वाचन सम्पन्न गर्नका लागि भएको प्रतिवद्धता अनुरुप यथाशीघ्र सहमति कायम गरी प्रधानमन्त्रीको चयन र मन्त्रिपरिषद्को गठन राजनैतिक सहमतिका आधारमा गरी आउने भनी तत्कालीन संविधानसभामा प्रतिनिधित्व गर्ने १८ राजनैतिक दलका नेता तथा प्रतिनिधिहरुले आज २०६९ साल माघ २ गतेका दिन प्रतिवद्धता व्यक्त गर्नु भएको हुँदा सम्माननीय राष्ट्रपतिले राजनैतिक सहमति कायम गरी प्रधानमन्त्रीको चयन र मन्त्रिपरिषद् गठन गर्नका लागि नेपालको अन्तरिम संविधान, २०६३ को धारा ३८ को उपधारा (१) बमोजिमको प्रकृयालाई निरन्तरता प्रदान गर्नु भएकोले यो विज्ञप्ति प्रकाशन गरिएको छ ।
आज्ञाले,
हरिकुमार श्रेष्ठ
प्रवक्ता
