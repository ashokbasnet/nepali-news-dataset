३३ दलको नेपाल बन्द स्थगित

काठमाडौं, बैशाख २९ – नेकपा माओवादी सहितका ३३ दलले सोमबार गर्न लागेको नेपाल बन्द स्थगित गरेका छन् ।
सरकार विरुद्ध आन्दोलनमा रहेका ३३ दलको आइतबार काठमाडौंमा बसेको बैठकले सोमबार रातो मच्छिन्द्रनाथको जात्रा लगायतका चाड परेकोले बन्द स्थगित गरेको क्रान्तिकारी कम्युनिष्ट पार्टीका नेता मणि थापाले जानकारी दिनुभयो ।
अख्तियार दुरुपयोग अनुसन्धान आयोगको प्रमुखमा विवादास्पद छविका पूर्व प्रशासक लोकमासिंह कार्की लाई नियुक्त गरेको बिरोधमा माओवादी सहितका साना ३३ दलले बन्द आह्वान गरेका थिए ।
३३ दलको बैठकपछि नेकपा माओवादीका सचिव देव गुरुङले जारी गरेको विज्ञप्तीमा बैशाख ३१ गते बिहान ९देखि ११ बजेसम्म अख्तियार दुरुपयोग अनुसन्धान आयोगको कार्यालय अगाडि विरोध प्रदर्शन गर्ने उल्लेख छ ।
यस्तै जेष्ठ १ गतेबाट सुरु हुने मेची–काली राष्ट्रिय स्वाधीनता अभियान सुरु गर्ने, बिदेशीलाई नागरिकता नदिनका लागि नागरिकता वितरण टोलीहरुलाई अविलम्ब फिर्ता गर्न जिल्लाहरुमा जनप्रदर्शन र जनसभा गर्ने जनाइएको छ ।
३३ दलले जेष्ठ १४ गते काठमाडौंको खुुलामञ्चमा जनसभा गरी राष्ट्रिय स्वाधीनता अभियान समापन गर्ने जनाएका छन् ।
