गति नबढाए राष्ट्रिय सरकार गठनको पहल थाल्ने चेतावनी

काठमाडौं, साउन ३१ - एकीकृत नेकपा माओवादीका नेता अग्नी सापकोटाले मुलुकमा सरकार नै नभए जस्तो अवस्था भएको भन्दै सरकार अरु नै कुनै धन्दामा लागेको हो कि भन्ने आशंका ब्यक्त गर्नुभएको छ ।
काठमाडौंमा भएको कार्यक्रममा उहाँले अहिलेसम्म कुनै पनि नियूक्ती गर्न नसक्नु सरकारको कमजोरी भएको भन्दै सरकारको गति सुस्त भएको टिप्पणी गर्नुभयो ।
उहाँले तत्काल सरकारले गति नबढाए राष्ट्रिय सरकार गठनको पहल थाल्ने चेतावनी दिनुभयो । ‘यस्तै अवस्था रहे हामी यो सरकारको विकल्पमा राष्ट्रिय सरकार गठनको पहल थाल्छौ ।’ उहाँले भन्नुभयो ।  
माघ ८ गते भित्रै संविधान जारी गर्ने गरी आफूहरु  ईमान्दारिताका साथ लागि परेको दावी गर्दै सापकोटाले सहमति गरेर संविधान निर्माणमा अघि बढ्ने तर यसको लागि सरकारले आफ्नो गति बढाउनु पर्ने तर्क गर्नुभयो ।
कार्यक्रममा नेपाली कांग्रेसका नेता डा. प्रकाशशरण महतले विगतमा माओवादीको सरकारको चालढाल पनि आफूहरुले अनुभव गरिसकेको भन्दै अहिले एमाओवादीले सरकारको विरोध गर्नुको औचित्य नरहेको बताउनुभयो । उहाँले सरकारको विकल्प खोज्ने बेला भई नसकेको बताउनुभयो ।
कुनै पनि हालतमा माघ ८ गते भित्र संविधान बनाउनु पर्ने धारणा राख्दै माओवादीले संघीयता र शासकीय स्वरुपमा सहमति गरेर मार्ग प्रसस्त गर्नु पर्ने उहाँले बताउनुभयो । ‘माओवादीले मार्ग प्रसस्त गर्नै पर्छ’ उहाँले भन्नुभयो ‘पहिलो सहमतिमा विवाद झिक्नु हुँदैन ।’
सहमतिकै लागि भनेर महत्वपूर्ण समितिको नेतृत्व एमाओवादीलाई दिएको बताउँदै नेता महतले तोकिएकै मितिमा संविधान जारी गर्न दलहरु एकजुट हुनुपर्ने धाराणा राख्नुभयो ।
