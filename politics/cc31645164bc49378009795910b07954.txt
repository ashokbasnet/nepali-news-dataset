जननिर्वाचित कार्यकारी राष्ट्रपति र जातीय पहिचान माओवादीको बटम लाईनः महरा

पोखरा, चैत २४ – एकीकृत नेकपा माओवादीका नेता कृष्णबहादुर महराले संघीयता तथा राज्य पर्नुसंरचनाका विषयमा माओवादीले कुनैपनि हालतमा सम्झौता नगर्ने बताउनुभएको छ । जनआन्दोलन दिवसको अवसरमा एकीकृत नेकपा माओवादी कास्कीले शुक्रबार पोखरामा गरेको जनसभामा बोल्दै महराले जनताबाट निर्वाचित कार्यकारी राष्ट्रपति र जातीय पहिचान तथा सामर्थ्य सहितको संघीय राज्य माओवादीको बटम लाईन भएको स्पष्ट पार्नुभयो ।

 

‘जननिर्वाचित कार्यकारी राष्ट्रपति, जातीय पहिचान र सामर्थ्य सहितको संघीय राज्य हाम्रो बटम लाइन हो’, नेता महराले भन्नुभयो, ‘संघीयता र राज्य पर्नुसंरचनाका विषयमा कुनै पनि हालतमा सम्झौता हुँदैन ।’ संविधान सम्झौताबाट बन्ने भएपनि यि दुई विषयबाट माओवादी पछाडी नहट्ने भन्दै महराले कार्यकर्तालाई विश्वस्त हुन आग्रह गर्नुभयो । ‘हामीले चाहेका जनसंविधान लगायतका विषय समावेश गर्न नसकिएला’, उहाँले भन्नुभयो, ‘तर हामी पछि हट्ने कुरा आउँदैन ।’

माओवादीमा मध्यमार्गी नेताका रुपमा चिनिने महराले क्रान्ति बाँकी रहेको भन्दै अधुरो क्रान्ति अध्यक्ष प्रचण्डकै नेतृत्वमा पुरा हुने दावी गर्नुभएको छ । पार्टीले आफ्नो लाईन छोडेको भन्ने बैद्य पक्षको आरोप प्रति संकेत गर्दै उहाँले बिद्रोह गर्ने बेला भइनसकेको बताउनुभयो ।

‘अहिले नै बिद्रोहमा गए शन्ति र संविधान विरोधिहरुको जित हुन्छ’, महराले भन्नुभयो, ‘बिद्रोहको कुरा गर्दा बाह्य पक्षलाई पनि ख्याल गर्न गर्नुपर्छ ।’
