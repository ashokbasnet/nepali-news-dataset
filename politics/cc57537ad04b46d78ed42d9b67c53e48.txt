टिकट नपाएपछि महिला नेतृको आक्रोश : ‘अब पुरुषले लिंग परिर्वतन गरेर चुनाव लडुन्’

ओखलढुंगा, वैशाख १५ – स्थानीय तहको निर्वाचनमा पार्टीले महिलाहरुलाई प्रमुख पदमा उम्मेद्वार नबनाएपछि उनीहरुले आप्पति जनाएका छन् । 
नगरपालिका, गाउँपालिका र वडामा समेत महिलालाई प्रमुख पदमा उम्मेद्वारी नदिएपपछि उनीहरु आक्रोशित बनेका हुन् । नेकपा माओवादी केन्द्रले एक जना महिला नेतृलाई गाउँपालिका प्रमुखमा अघि सारे पनि अन्य कुनै पनि तहमा प्रमुख पदमा महिला उम्मेद्वार छैनन् । 
मुख्य तीन दल एमाले, काँग्रेस र माओवादी केन्द्रले लगभग उम्मेद्वार छनौट गरि सकेका छन् । कतिपय स्थानमा बाँकी रहे पनि महिलाहरुले पाउने सम्भावना नभएपछि महिला नेतृहरु आक्रोशित भएका छन् । 
‘क्षमता भएकाहरुलाई पनि पार्टीले उम्मेद्वार नबनाउने हो भने पुरुषहरु आफै लिंग परिर्वतन गरेर पद लिउन’ काँग्रेस नेतृ सविता राईले आक्रोश पोख्नुभयो । मानेभञ्ज्यांग गाउँपालिका प्रमुखकी दावेदार राईलाई पन्छाएर कांग्रेसले पुरुषलाई अघि बढाउने प्रयास गरेपछि उहाँ आक्रोशित बन्नुभएको हो ।
त्यस्तै एमाले नेतृहरु उर्मिला खतिवडा, सरला धमला पनि आक्रोशित भएका छन् । आफूहरुलाई गाउँ पालिकामा उपाध्यक्ष समेत नदिएको भन्दै उनीहरु पार्टी विरुद्ध बोल्न थालेका हुन् । अधिकांश गाउँपालिकाको प्रमुखमा पुरुष नै दाबेदार रहेको भए पनि उप प्रमुखमा समेत धाँदली गरी आफन्त तथा नातेदारको नाम सिफारिस गर्न खोजेको नेकपा एमालेबाट मोलुङ्ग गाउँपालिकाका उपप्रमुखका दावेदार सरला धमलाले बताउनुभयो । इलाका नम्बर ४ का इन्चार्ज अर्जुन धमलाले गएको ७ गते बेलुका रागाँदीपको समिति चयन गरेर फर्किएपछि मोलुङ्ग गाउँपालिकाको उपप्रमुखमा आफ्नी श्रीमतीको नाम सिफारिस गरेको उहाँको आरोप छ । ‘महिलालाई पर्दा भित्र राखेर आफ्ना आफन्त राख्न खोजेको हो भने पुरुष आफैले साडी लगाएर उम्मेद्वारी दिँदा हुन्छ  नि’ धमलाले आक्रोश पोख्नुभयो ।
श्रीमतीको नाममा सिफारिस गरेका विषयमा अर्जुन धमलाले भने कपोकल्पित र झुटा आरोप लगाएको दावी गर्नुभयो । ओखलढुंगाका एक नगरपालिकासहित ८ स्थानीय तह र ७५ वडामा एक जना बाहेक जिल्लामा प्रमुख पदको उम्मेद्वार महिला छैनन् । महिलाहरुले आफूहरुलाई सम्मानजनक जिम्मेवारी नदिए विद्रोह गर्ने चेतावनी दिएका छन् ।
