मंसिर १ देखि उपेन्द्रकान्त अर्याल प्रहरी महानिरीक्षक

काठमाडौ, कात्तिक २५ – सरकारले अतिरिक्त प्रहरी महानिरीक्षक उपेन्द्रकान्त अर्याललाई महानिरीक्षक बनाउने निर्णय गरेको छ ।
सोमबार बसेको मन्त्रीपरिषद्को बैठकले अर्याललाई महानिरीक्षकमा बढुवा गर्ने निर्णय गरेको हो । अर्याललाई अतिरिक्त प्रहरी महानिरीक्षकमा बढुवा गर्ने यसअघिको सरकारी निर्णय विरुद्ध परेको रिटमा सर्वोच्चले अन्तरिम आदेश दिनु नपर्ने फैसला सुनाएपछि अर्याललाई महानिरीक्षक बन्न बाटो खुलेको थियो ।
डिआइजी पार्वती थापाले अर्याललाई बढुवा गर्ने सरकारी निर्णय खारेज गरेर आफूलाई एआइजी बनाउनु पर्ने माग सहित सर्वोच्च अदालतमा रिट दायर गर्नुभएको थियो । थापाको रिटमा सर्वोच्चले अन्तरिम आदेश जारी गर्नु नपर्ने फैसला गरेको थियो ।
अर्यालले मंसिर १ गतेदेखि लागू हुने गरी प्रहरी महानिरीक्षकको जिम्मेवारी सम्हाल्नुहुनेछ । प्रहरी महानिरीक्षक कुवेरसिंह रानाले यही कार्तिक २९ गतेदेखि अवकाश पाउदै हुनुहुन्छ ।
