तीन दलका शीर्ष नेताको बैठक सुरु

काठमाडौं, जेठ २१ – प्रधानमन्त्री निर्वाचनका बारेमा छलफल गर्न भन्दै सभामुख ओनसरी घर्तीले डाक्नुभएको प्रमुख तीन दलका शीर्ष नेताबिचको छलफल सुरु भएको छ । 
२ बजे हुने भनिएको छलफल नेकपा एमालेका अध्यक्ष केपी शर्मा ओली ढिलो गरी उपस्थित भएपछि छलफल भर्खर शुरु भएको हो । शीर्ष नेतासँगको बैठकपछि मात्र प्रधानमन्त्री निर्वाचन कसरी अघि बढाउने भन्नेबारे निर्णय गर्ने संसद सचिवालयले जनाएको छ । 
संसदमा आइतबार प्रधानमन्त्रीको चुनाव गर्ने कार्यतालिका भए पनि एमालेले संसद चल्न नदिने भएपछि दलहरुले संसद खोल्ने बारेमा सहमति गर्नु पर्नेछ ।
प्रधानमन्त्री चयन आइतबार हुने नहुने अन्यौल भएको छ । संसदको अवरोध खुलाउने विषयमा कार्यव्यवस्था परामर्श समितिको बैठकमा कुरा नमिलेपछि संसद बैठक ३ बजेसम्मका लागि स्थगित गरिएको छ ।
