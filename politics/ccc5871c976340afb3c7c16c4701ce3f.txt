चुनाबमा नआउनेलाई पर्खेर बस्दैनौं: मन्त्री श्रेष्ठ

पर्वत, असोज १ – शान्ति तथा पुनर्निर्माणमन्त्री रामकुमार श्रेष्ठले ३३ दलीय मोर्चा  सहमतिमा नआएपनि मंसिर ४ गतेको चुनाब नरोकिने बताउनुभएको छ ।
पर्वतको सदरमुकामसंगै जोडिएको बलेवा बिमानस्थल अवलोकनका क्रममा मंगलबार उहाँले संक्रमणकाल लम्ब्याउनु घातक हुने भएकाले घोषित मितिमा चुनाब गर्नुपर्ने बताउनुभएको हो ।
सरकार ३३ दललाई बाहिर राखेर चुनाब गर्ने पक्षमा नभएपनि सहमति नहुँदा पर्खेर बस्न नसक्ने उहाँले बताउनुभयो । ‘संबिधानसभा सबै दलको सहमतिमा गर्दा राम्रो हुन्छ’ श्रेष्ठले भन्नुभयो ‘सहमतिमा आउन सबै दल तयार पनि हुनुपर्छ ।’
अहिले वार्ताका लागि पहल भैरहेकाले ढिलो चाँडो सहमति हुने मन्त्री श्रेष्ठको विश्वास छ । ‘राष्ट्रपतिको पहलमा छलफल भैरहेकाले निकास निस्कन्छ भन्नेमा ढुक्क छौ’ उहाँले भन्नुभयो ‘सफल भएन भने पनि सरकार अघि बढ्छ, अब पछि हट्न सक्ने समय पनि छैन ।’
