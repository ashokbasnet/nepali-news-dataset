भ्रष्टाचारीलाई चोख्याउन खोजिएको भन्दै बन्द सत्रमा नाराबाजी

हेटौंडा, माघ २६ – एकीकृत नेकपा माओवादीको महाधिवेशनमा प्रतिनिधिहरुले पार्टी भित्र र लडाकू शिविरमा भएको आर्थिक अनियमितताबारेको छानवीन प्रतिवेदनको विरोध गरेका छन् ।

भ्रष्टाचार गर्नेहरुलाई चोख्याउन खोजिएको भन्दै उनीहरुले बन्द सत्रमा नाराबाजी गरेका छन् । उनीहरुले छानवीन प्रतिवेदन स्वीकार नगर्ने बताएका छन् ।

भृकुटीमण्डमा भएको विस्तारित बैठकमा प्रतिनिधिहरुले अध्यक्ष पुष्पकमल दाहाल प्रचण्ड सहितका नेताहरु पनि आर्थिक अनियमिततामा संलग्न रहेको भन्दै आवाज उठाएपछि लडाकू शिविरको आर्थिक अनियमितता छानवीन गर्न पोष्ट बहादुर बोगटी र पार्टी भित्रको अनिमितता छानवीन गर्न अमिक शेरचनको नेतृत्वमा छानवीन समिति गठन गरेको थियो ।

छानवीन समितिका प्रतिवेदन सार्वजनिक नगरेको भन्दै प्रतिनिधिले महाधिवेशनमा प्रतिवेदनमा सार्वजनिक गर्न माग गरेका थिए ।
