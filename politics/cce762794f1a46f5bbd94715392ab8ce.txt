२१ युवा विद्यार्थी संगठनद्वारा सरकार बिरुद्ध संयुक्त आन्दोलनको तयारी

काठमाडौं, साउन २६ – सरकार विरुद्ध आन्दोलन गर्दै आएका नेपाली काँग्रेस नेकपा एमाले लगायत विपक्षी दलका २१ युवा विद्यार्थी संगठनले प्रधानमन्त्री निवास वालुवाटार घेर्ने सम्मका आन्दोलनका कार्यक्रम तय गरेका छन् । युवा संघ, तरुण दल लगायतका युवा विद्यार्थी संगठनको शुक्रबार बसेको संयुक्त बैठकले सरकार विरुद्ध २८ गतेदेखि भदौ २ गते सम्मका आन्दोलनका कार्यक्रम तय गरेको युवा संघ नेपालका उपाध्यक्ष झपट रावलले जानकारी दिनुभयो ।

 

‘सबै संगठनहरुको संयुक्त आन्दोलनको कार्यक्रम घोषणा गर्छौँ’, उपाध्यक्ष रावलले भन्नुभयो, ‘आन्दोलनका कार्यक्रम भोली दिउँसो पत्रकार सम्मेलन गरेर सार्वजनिक गर्छौँ ।’  वर्तमान सरकार राष्ट्रघाति भएको र सरकारलाई सत्ताच्युत गरेर राष्ट्रिय सहमतिको सरका गठन नभएसम्म आन्दोलन नरोकिने रावलले बताउनुभयो ।

२१ युवा तथा विद्यार्थी संगठनले आन्दोलनको कार्यक्रम अन्तर्गत बेलुकी ६ बजे काठमाडौंका विभिन्न ठाउँमा मसाल जुलुस प्रदर्शन गर्ने बताएका छन् ।

शुक्रबार बिहान मात्र काँग्रेस एमाले लगायत विपक्षी दलमा आवद्ध २१ युवा विद्यार्थी संगठनले संयुक्तरुपमा दुईघण्टा सिंहदरबार घेराउ गरेका थिए । सरकारको बिरोधमा भन्दै उनीहरुले बिहान ९ बजेदेखि ११ बजेसम्म सिंहदरबार घेराउ गरेका हुन् ।

युवा विद्यार्थी संगठनको घेराउको कारण सिंहदरबारभित्र सरकारी गाडी सहज रुपमा प्रवेश गर्न पाएनन् ।
