संयोजक नै नराखी आठ सदस्यीय राज्य पूनसंरचना आयोग गठन हुने

बोमलाल गिरी/उज्यालो । काठमाण्डौं, मंसिर ६ - मुख्य तीन दल र मधेसी मोर्चाबीच संयोजक नै नराखी आठ सदस्यीय राज्य पूनसंरचना आयोग बनाउने सहमति भएको छ । संयोजकमा सबै दलले आफ्नो दावी नछोडेपछि संयोजक नै नराखी आयोग बन्ने भएको हो ।

 

बैठक बस्दा वर्णानुक्रम अनुसार पहिले नाम आउने सदस्यले बैठकको अध्यक्षता गर्नेछन् । आयोगमा माओवादीले मल्ल के सुन्दर र स्टेला तामाङ, मधेशी मोर्चाले सुरेन्द्र महतो र कृष्ण हाछेंथू, काँग्रेसले रमेश ढुंगेल र सावित्रा गुरुङ तथा एमालेले भोगेन्द्र झा र सर्वराम खड्कालाई पठाएको छ । बैठकको संयोजन गर्ने जिम्मेवारी संघीय मामिला मन्त्रालयका सचिवलाई दिने सहमति दलहरुबीच भएको छ ।
