जनसत्ताका कामलाई वैद्यता दिने निर्णयबारे मन्त्रीहरुबीच नै मतभेद

काठमाडौं, माघ ९ – जनसत्ताले गरेका कामलाई वैद्यता दिने सरकारी निर्णय कार्यान्वयनका विषयमा सरकारमा रहेका मन्त्रीहरु नै विभाजित भएका छन् । तत्कालिन जनसत्ताले गरेको सम्पत्तिको लेनदेनको कारोवारलाई वैद्यानिकता दिने मन्त्रीपरिषद्को निर्णय कार्यान्वयनका सवालमा सरकारकै दुई मन्त्रीहरुको परस्पर विरोधी अभिब्यक्ति आएको छ । 

 

स्थानीय विकास मन्त्री टोपबहादुर रायमाझीले शान्ति प्रक्रियालाई सहज बनाउन सरकारले यस्तो निर्णय गरेको भन्दै कुनै पनि हालतमा फिर्ता नहुने दावी गर्नुभयो ।  ‘जसको नेतृत्वमा सरकार भए पनि जनसत्ताले गरेको कारोवारलाई संवोधन गर्नुपर्छ’, उहाँले भन्नुभयो, ‘उपयूक्त विकल्प विना निर्णय फिर्ता हुँदैन ।’

 

‘निर्णय फिर्ता नलिएकै कारण अविश्वासको प्रस्ताव ल्याईन्छ भने सरकार त्यसलाई फेस गर्न तयार छ  तर पछि हट्दैन’, मन्त्री रायमाझीले भन्नुभयो । ‘यूद्ध लडेको लडाकु र हतियार राज्यले जिम्मा लिने तर यूद्धमा भएका जग्गा जमिनको कारोवार राज्यले जिम्मा नलिने कुरा हुँदैन’, रायमाझीले भन्नुभयो ।

 

रायमाझीले शान्ति प्रक्रियासँग सम्बन्धी यो निर्णयको विरोध हुनुले शान्ति र संविधान निर्माण प्रक्रियालाई भाँड्ने षडयन्त्र भईरहेको आशंका उत्पन्न भएको बताउँदै समस्या समाधानमा अहिलेको भन्दा उपयूक्त विकल्प नभए निर्णय फिर्ता गर्न नसक्ने बताउनु भयो । मन्त्री रायमाझीले मोर्चासँगै छलफल गरेर निर्णय गरिएको दावी गर्दै मोर्चाले पछि विरोध गर्नुले थप आशंका उत्पन्न गरेको बताउनु भयो । 

 

मन्त्री रायमाझीले जनसत्ताले गरेको कारोवारबाट संकलित राजस्व यूद्धमा हतियार किन्न र व्यवस्था परिवर्तनमा खर्च भईसकेकोले त्यो रकम फिर्ता हुन नसक्ने जिकिर गर्नु भयो । 

 

तर सरकारमा मधेसी मोर्चाका तर्फबाट सहभागी कानून तथा न्यायमन्त्री बृजेशकुमार गुप्ताले जनसत्ताले गरेका कामलाई बैधानिकता दिने निणैया आगामि मन्त्री परिषदको बैठकबाट फिर्ता हुने दावी गर्नुभयो । ‘कानून सम्मत नभएकोले यो निर्णयले वैद्यानिकता पाउँदैन’, मन्त्री गुप्ताले भन्नुभयो ।

 

मन्त्री गुप्ताले मोर्चाको तर्फबाट बैठकमा निर्णय फिर्ताको लागि जोडदार माग गर्ने जानकारी पनि दिनुभयो ।
