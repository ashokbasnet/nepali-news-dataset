राष्ट्रपतिले अब म्याद नथप्ने

काठमाडौ, माघ २ – सहमतिको प्रधानमन्त्री चयनका लागि ९ पटकसम्म समय दिँदा पनि दलहरु सहमति गर्न असफल भएपछि राष्ट्रपति डा. रामवरण यादवले अब म्याद नथप्ने निधो गर्नुभएको छ ।

विघटित संविधानसभामा प्रतिनिधित्व गर्ने दलहरुसंग  मंगलबार बिहान शितल निवासमा भएको छलफलमा राष्ट्रपति यादवले सहमतिका लागि समय थपिरहनु उपयुक्त नहुने भन्दै सहमति गरेर आउन दलका शीर्ष नेताहरुसँग आग्रह गर्नुभएको हो ।

राष्ट्रपतिसँगको छलफलपछि दलका शीर्ष नेताहरुले अब चुनावमै जानुपर्ने र त्यसको लागि सहमति गर्ने बताए । राष्ट्रपतिसँगको छलफलमा नेताहरुले सहमति हुन नसक्नुको दोष एक अर्कालाई लगाएका थिए ।

राष्ट्रपतिसँगको भेटपछि एमाले अध्यक्ष झलनाथ खनालले राष्ट्रपतिले एक हप्ताभित्र सहमति गर्न आग्रह गर्नुभएपनि सम्भावना कम भएको बताउनुभयो ।

एकीकृत नेकपा माओवादीका नेता अमिक शेरचनले राष्ट्रपतिको आग्रह अनुसार दलहरुले सहमतिको लागि प्रयास गर्ने बताउनुभयो ।

राष्ट्रिय जनशक्ति पार्टीका अध्यक्ष सूर्यबहादुर थापाले अब सहमतिको पहल गर्ने दायित्व राष्ट्रपतिबाट दलहरुमा आएकाले नेताहरु जिम्मेवार बन्नुपर्ने बताउनुभयो । राप्रपा नेपालका अध्यक्ष कमल थापाले बैशाख, जेठमा चुनाव हुने सम्भावना टरेको बताउनुभयो ।
