प्रधानमन्त्री कोइराला र युरोपियन कमिसनका अध्यक्ष बारासोबीच भेटवार्ता

काठमाडौं, असोज १५ – प्रधानमन्त्री सुशील कोइराला र युरोपियन कमिसनका अध्यक्ष जोसे मानुइल बारासोबीच भेटवार्ता भएको छ ।
कमिसनको मुख्यालय ब्रसेल्समा भएको भेटवार्तामा उहाँहरूबीच नेपालको शान्ति प्रक्रिया, संविधान लेखन, कमिसन र नेपालबीचको सम्बन्ध तथा सहयोगका प्राथमिकताका क्षेत्रबारे छलफल भएको हो ।
भेटमा प्रधानमन्त्री कोइरालाले नेपालको आर्थिक तथा सामाजिक विकासका साथै लोकतन्त्रलाई संस्थागत गर्ने सन्दर्भमा शान्तिप्रक्रिया, संविधान लेखनमा युरोपियन युनियनले पुर्‌याउँदै आएको सहयोग र सद्भभावका लागि धन्यवाद व्यक्त गर्नुभयो । राजनीतिक दलहरूबीचको सहकार्य र सहमतिका आधारमा निर्धारण गरिएको समयसीमाभित्रै संविधान जारी गर्न लचकताका साथ सहज वातावरण बनाउने प्रयत्न गरिरहेको बताउँदै उहाँले नेपालको समृद्धिका लागि इयूका तर्फबाट निरन्तर सहयोग प्राप्त हुने अपेक्षा व्यक्त गर्नुभयो ।
बारासोले नेपालको शान्तिप्रक्रिया र संविधान लेखन कार्यमा युनियनले भरपर्दाे मित्रका रूपमा सहयोग पुर्‍याउँदै आएको बताउनुभएको परराष्ट्र मन्त्रालयका कायम मुकायम सचिव शंकरदास बैरागीले जानकारी दिनुभयो ।
सन् २०२५ सम्ममा नेपाल अतिकम विकसित मुलुकको सूचीबाट रुपान्तरण भएर विकासशील राष्ट्रमा पुग्ने विश्वास व्यक्त गर्दै उहाँले नेपालको ग्रामीण विकास, सुशासन प्रवर्द्धन र शिक्षाको क्षेत्रमा इयूको लगानी कायम रहने जानकारी दिनुभयो । संयुक्त राष्ट्रसङ्घको ६९औँ महासभामा भाग लिई स्वदेश फर्कने क्रममा प्रधानमन्त्री कोइराला बेल्जियम र लक्जेमबर्गको भ्रमणमा हुनुहुन्छ ।
