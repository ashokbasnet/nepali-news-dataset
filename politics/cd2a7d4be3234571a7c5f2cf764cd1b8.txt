एमालेमा विधान संसोधनका लागि १३ सदस्यीय समिति

काठमाडौ, जेठ २७ – नेकपा एमालेले बिधान संशोधन प्रस्तावलाई अन्तिम रुप दिन पार्टी अध्यक्ष झलनाथ खनालको संयोजकत्वमा १३ सदस्यीय कमिटी बनाएको छ ।
पार्टी कार्यालय बल्खुमा मंगलबार बिहान बसेको केन्द्रीय कमिटी बैठकले बुधबारसम्ममा बिधान संसोधनको प्रस्तावलाई अन्तिम रुप दिन कमिटीलाई जिम्मा लगाएको हो ।
कमिटीमा महासचिब ईश्वर पोखरेल, सचिवहरु युवराज ज्ञवाली, विष्णु पौडेल, शंकर पोखरेल तथा नेताहरु सुरेन्द्र पाण्डे, प्रकाश ज्वाला, भीम रावल, वेदुराम भुषाल, अष्टलक्ष्मी शाक्य लगायत हुनुहुन्छ ।
संगठन विभागका प्रमुख युवराज ज्ञवालीले पेश गर्नुभएको बिधान संसोधन प्रस्तावमा अध्यक्ष, एक वरिष्ठ नेता, तीन उपाध्यक्ष, महासचिव, पाँचजना सचिव सहित ११ जनाको कार्यसमिति र १ सय २० सदस्यीय केन्द्रीय कमिटी हुने प्रस्ताव गरिएको छ ।
यो प्रस्तावबारे केन्द्रीय सदस्यहरुले दिएको सुझाव समेटेर अध्यक्ष संयोजकत्वको कमिटीले अन्तिम टुङ्गो लगाउने केन्द्रीय सदस्य ठाकुर गैरेले जानकारी दिनुभयो । यस्तै मंगलबार  दिउँसो २ बजे फेरि बस्ने एमाले केन्द्रीय कमिटी वैठकमा संगठित सदस्य नवीकरणको अवस्था र महाधिबेशन प्रतिनिधि छनोटबारे छलफल हुने भएको छ ।
सचिव युवराज ज्ञवालीले पेश गर्नुभएको प्रस्तावमा केन्द्रिय कमिटी, अनुशासन आयोग, लेखा आयोग, सल्लाहकार कमिटी, जेष्ठ कम्युनिष्ट मञ्च लगायतका केन्द्रीय निकायहरुबाट २ सय ७० जना, मनोनित पाँच प्रतिशत सहित जनवर्गीय संगठन, अञ्चल र केन्द्रिय विभागहरुको तर्फबाट २ सय २०प्रतिनिधि हुने प्रस्ताब गरिएको छ ।
यस्तै क्षेत्रबाट २ सय जना संगठित सदस्य वराबर एकजना र महिलातर्फ १ सय ५० वरावर एक जना प्रतिनिधि हुने ब्यबस्था सहित १८ सय प्रतिनिधिको प्रस्ताव गर्नु भएको छ ।  दिउँसो बस्ने बैठकले यसबारे छलफल गरी टुङ्गो लगाउने गैरेले जानकारी दिनुभयो ।
