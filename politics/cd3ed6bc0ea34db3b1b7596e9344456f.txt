एमाले र माओवादी मिल्दा कोही चिच्याउन आवश्यक छैन : ओली

काठमाडौं, कात्तिक २१ – नेकपा एमालेका अध्यक्ष केपी शर्मा ओलीले आफूहरुको लोकतन्त्रप्रतिको प्रतिबद्धतामा कसैलाई शंका नगर्न आग्रह गर्नुभएको छ । उहाँले वाम एकतालाई नराम्रो नजरले हेर्नु ठीक नहुने बताउनुभयो, ‘कांग्रेस र माओवादी मिल्दा लोकतन्त्रसम्मत हुने र एमाले र माओवादी मिल्दा चाँही लोकतन्त्र खतरामा हुने । यहाँ कोही चिच्याउन आवश्यक छैन ।’ 
मंगलबार वाम गणबन्धनको घोषणापत्र सार्वजनिक कार्यक्रममा उहाँले आफूहरुको लोकतन्त्रप्रतिको प्रतिबद्धतामा कसैले शंका गर्नु नपर्ने बताउनुभयो । ‘दुनियाँलाई पत्याउन गाह्रो पर्ने काम गरेर आएका हामी दुई पार्टी एक भएका छौँ । भन्नका लागि मात्र होइन हामी देश बनाउनका लागि मिलेका हौँ, हाम्रो घोषणापत्र देश सम्बृद्ध बनाउने योजना हो’ उहाँले भन्नुभयो, ‘लोकतन्त्रप्रतिको हाम्रो निष्ठामाथि कसैले आशंका नगरे हुन्छ । हामीलाई लोकतन्त्र कसैले ल्याइदिएको होइन । झगडा गर्यो भने लोकतन्त्र बलियो हुने । मिल्यो भने कमजोर हुने यो कस्तो विचार हो ?’ 
उहाँले वाम गठबन्धनले सार्वजनिक गरेको चुनावी घोषणापत्र संयुक्त राष्ट्र संघको दीगो विकास लक्ष्यसँग मेल खाने बताउनुभएको छ । ‘हाम्रो घोषणापत्र सन् २०३० सम्मको संयुक्त राष्ट्र संघको दीगो विकास लक्ष्यसँग मेल खान्छ । अबको १३ वर्षभित्र नेपाललाई विकासशील राष्ट्रको अवस्थामा पुर्याउँछौँ । यो राष्ट्र निर्माणको घोषणापत्र हो । चुनावी घोषणा पत्र मात्र होइन’ उहाँले भन्नुभयो ।
