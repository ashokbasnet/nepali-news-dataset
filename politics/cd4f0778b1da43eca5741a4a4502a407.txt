उम्मेद्वारलाई नागरिकले खुवाए माटोको कसम

काठमाडौं, वैशाख २७ – कागेश्वरी मनोहरा नगरपालिकाका स्थानीय बासिन्दाले चुनावमा उम्मेद्वारी दिएका राजनीतिक दलका नेतालाई भ्रष्टाचार नगरी विकास निर्माणमा लाग्न माटोको कसम खुवाएका छन् । 
काठमाडौं रोबस्ट क्लबले बुधबार भद्रवासमा आयोजना गरेको उम्मेद्वारसँग परिचयात्मक एवम् अन्तक्र्रिया कार्यक्रममा स्थानीय बासिन्दाले दलका नेताहरु चुनावमा मत माग्न आउँदा सबै काम गर्छौं भनी वाचा गर्ने तर जितिसकेपछि प्रतिबद्धता बिर्सिएर व्यक्तिगत स्वार्थपूर्तिमा लाग्ने गरेको गुनासो गरेका थिए । 
स्थानीय श्रीराम सापकोटाले दलका नेताहरुले भ्रष्टाचार र कुशासन रोक्न नसक्दा स्थानीय तहसम्म संस्थागत बनेको बताउनुभयो । नेताको प्रभावका कारण सामुदायिक विद्यालयका शिक्षकहरुले जागिर खान विद्यालय जाने तर आफ्ना बालबालिकालाई निजी विद्यालयमा पढाउने गर्दा सामुदायिक विद्यालयको गुणस्तर खस्किएकोमा स्थानीय बासिन्दाले नेताहरुको आलोचना गरेका थिए । 
शिक्षक राजनीतिक दलमा क्रियाशील भएकैले जे गरे पनि कारबाही नहुने गर्दा भद्रवासको आदर्श उच्च माध्यमिक विद्यालयमा विद्यार्थी संख्या घट्दै गएको स्थानीय ताराशरण कालिकाले बताउनुभयो । विद्यालय एउटा दलको पार्टी कार्यालय बनेको उहाँको भनाइ थियो । 
यस अवसरमा नेकपा (माओवादी केन्द्र) का कागेश्वरी मनोहरा नगरपालिका प्रमुखका उम्मेद्वार महेश्वर फुयाँल, राष्ट्रिय जनमोर्चाका नगर प्रमुख उम्मेद्वार राजेन्द्र पुडासैनी, नेपाली कांग्रेसबाट नगरपालिका वडा नम्बर ३ का वडा अध्यक्षका उम्मेद्वार हरिशरण ढकाल, नेकपा (एमाले)का ३ नम्बर वडा अध्यक्षका उम्मेद्वार राममणि पुडासैनी, जनमोर्चाका ४ नम्बर वडा अध्यक्षका उम्मेद्वार सङ्गम नगरकोटीलगायतले माटो हातमा लिएर जन भावना विपरीतका काम नगर्ने र विकास निर्माणका काममा ध्यान दिने कसम खानुभयो । – रासस
