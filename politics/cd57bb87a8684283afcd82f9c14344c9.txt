मन्त्रीपरिषद् विघटन हुदै

काठमाडौ, बैशाख २१– प्रधानमन्त्री डाक्टर बाबुराम भट्टराईले बिहीबार मन्त्रिपरिषद बिघटन गर्दै हुनुहुन्छ । बुधवार भएको सहमतिलाई बिहीबार दिउँसो बस्ने मुख्य दलको बैठकले लिखित रुप दिएपछि प्रधानमन्त्रीले मन्त्रिपरिषद विघटन गरेर सहमतिको सरकारका लागि कांग्रेस एमालेलाई आग्रह गर्ने तयारी गर्नुभएको छ ।

 

अहिलेको मन्त्रिपरिषद विघटन गरेर भट्टराई नेतृत्वको सरकारलाई सहमतिको रुप दिने दलहरुबीच बुधवार बेलुका सहमति भएको थियो । सहमतिलाई लिखित रुप दिनका लागि माओवादी, कांग्रेस, एमाले र मधेसी मोर्चाका शीर्ष नेताहरुको बैठक दिउँसो एक बजे बस्दैछ ।
नयाँ बानेश्वरमा रहेको सेना समायोजन विशेष समितिको सचिवालयमा बस्ने बैठकले सहमतिको सरकार र संविधान लेखनका क्रममा देखिएका विवादित विषय समाधान गर्ने विषयमा लिखित सहमति गर्नेछ ।
यसैबीच दलहरुबीच भएको सहमतिको जानकारी गराउन प्रधानमन्त्री भट्टराईले बिहीबार मन्त्रिपरिषद बैठक बोलाउनु भएको छ । केहीबेरमा बस्ने मन्त्रिपरिषद् बैठकमा प्रधानमन्त्रीले सहयोगका लागि सबै मन्त्रीलाई धन्यवाद दिने र सहमतिको जानकारी गराउने कार्यक्रम रहेको प्रधानमन्त्रीको नीजि सचिवालयले जनाएको छ  ।
