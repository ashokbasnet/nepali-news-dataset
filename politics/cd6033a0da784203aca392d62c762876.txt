​थपिएका मन्त्री : को कस्ता ?

विष्णु विश्वकर्मा/उज्यालो । 
काठमाडौं, चैत २ – प्रधानमन्त्री केपी शर्मा ओलीले तेस्राे पटक मन्त्रीपरिषद विस्तार गर्नुभएको छ । उहाँले माओवादी र नेकपा एमालेकातर्फबाट ११ मन्त्री र ४ राज्यमन्त्री थप्नु भएको हाे । 
प्रदीप ज्ञवाली
एमाले सचिव प्रदीप ज्ञवाली परराष्ट्रमन्त्री बन्नुभएको छ । प्रतिनिधिसभा चुनावमा गुल्मी क्षेत्र नम्बर १ बाट कांग्रेसका चन्द्र भण्डारीलाई हराएर ज्ञवाली निर्वाचित हुनुभएको थियाे । २०५६ सालको संसदीय चुनाव जितेका ज्ञवाली २०६४ सालको संविधानसभा चुनावमा गुल्मी क्षेत्र नम्वर २ बाट निर्वाचित हुनुभएको थियो । तर २०७० सालको चुनावमा उहाँ कांग्रेसका चन्द्र भन्डारीसँगै पराजित हुनुभएको थियो ।

२०६३ सालमा सँस्कृति, पर्यटन तथा नागरिक उड्डयन मन्त्री भएका ज्ञवाली तत्कालीन नेकपा माओवादीसँग वार्ता गर्न सरकारले गठन गरेको तीन सदस्यीय समितिका सदस्य पनि हुनुहुन्थ्यो । उहाँले एसएलसीसम्मको औपचारिक शिक्षा लिनुभएको छ । राम्रो सैद्धान्तिक ज्ञान, नरम र शिष्ट व्यवहार भएका नेताका रुपमा परिचित ज्ञवाली साहित्यमा समेत रुची र दख्खल राख्नुहुन्छ । 
गिरिराजमणि पोखरेल
ओली सरकारमा गिरिराजमणि पोखरेल शिक्षा, विज्ञान तथा प्रविधिमन्त्री हुनुभएको छ । प्रतिनिधिसभामा महोत्तरीको क्षेत्र नम्बर १ बाट विजयी हुनुभएका पोखरेल पटक पटक मन्त्री हुने नेतामध्येमा पर्नुहुन्छ । उहाँ २०६४ र २०७० सालमा भएको संविधानसभा चुनावमा महोत्तरीबाटै निर्वाचित हुनुभएको थियो । लगातार तीन चुनावमा विजयी भएर ह्याटिक गर्नुभएका पोखरेल गणतन्त्र स्थापना भएपछि बनेको एकीकृत नेकपा माओवादी नेतृत्वको संयुक्त सरकारमा स्वास्थ्य मन्त्री हुनुहुन्थ्यो ।

उहाँ २०७२ सालमा शिक्षामन्त्री र २०७४ सालको जेठमा फेरि स्वास्थ्यमन्त्री बन्नु भएको थियो । पोखरेल पार्टीमा पछिल्लो समयका प्रभावशाली नेता मध्येका एक हुनुहुन्छ । पोखरेलले व्यवस्थापन र कानुन संकायबाट स्नातकोत्तर तह उत्तीर्ण गर्नुभएको छ ।
बिना मगर
माओवादी केन्द्रबाट खानेपानी मन्त्री हुनुभएकी बिना मगर कञ्चनपुर १ बाट प्रतिनिधिसभा सदस्यमा निर्वाचित हुनुभएको हो । उहाँ पार्टी अध्यक्ष पुष्पकमल दाहाल प्रचण्डकी बुहारी हुनुहुन्छ । बीनाका श्रीमान् प्रकाश दाहालको चुनावको मुखैमा हृदयघातका कारण निधन भएको थियो ।  बिना नेकपा माओवादी केन्द्रकी युवा नेतृ पनि हुनुहुन्छ ।

२०४० सालको मंसिरमा कञ्चनपुरको पुनर्वास नगरपालिकामा जन्मिएकी मगरले पुनर्वास जनता माविबाट एसएलसी पास गर्नुभएको हो । उहाँले काठमाडौंको रत्नराज्यलक्ष्मी क्याम्पसबाट मानविकी संकायमा प्रविणता प्रमाणपत्र तह पास गर्नुभएको छ । त्यस्तै सरस्वती क्याम्पसबाट उहाँले स्नातक पास गर्नुभएको छ । २०५१ सालमा बाल जनकलाकार संगठनबाट माओवादी पार्टीमा आवद्ध भएकी बिना मगर माओवादीको सशस्त्र युद्धमा लडाकु हुनुभएको थियो । काठमाडौंमा क्याम्पस पढ्दा पढ्दै माओवादीको सशस्त्र युद्धमा लागेकी बिना मगर विभिन्न आक्रमणमा सहभागी पनि हुनुभयो । भैरवनाथ गणमा तत्कालीन शाही नेपाली सेनाको चर्को यातना भोग्नुभएको थियो ।
रबीन्द्र अधिकारी
संस्कृति, पर्यटन तथा नागरिक उडड्यनमन्त्री बन्नु भएका रबीन्द्र अधिकारी कास्की क्षेत्र नम्बर २ बाट प्रतिनिधिसभा सदस्यमा निर्वाचित हुनुभएको हो । उहाँ २०६४ र २०७० सालको संविधानसभा चुनावमा कास्की क्षेत्र नम्बर ३ बाट विजयी हुनुभएको थियो ।

अधिकारीले संविधानसभामा र रुपान्तरित संसदमा विकास समितिको सभापति भएर काम गर्नुभएको थियो । अधिकारीले व्यवस्थापनमा स्नातकोत्तर गर्नुभएको छ । युवा नेताका रुपमा संविधानसभामा सक्रिय भूमिका खेलेका अधिकारी सधैं चर्चामा रहने नेता मध्येमा पर्नुहुन्छ ।
गोकर्ण विष्ट 
ओली सरकारमा श्रम तथा रोजगारमन्त्री बन्नु भएका विष्ट यसअघि ऊर्जामन्त्री बन्दा निकै चर्चामा आउनु भएको थियो । विद्युत महसुल नतिर्ने सरकारी कार्यालय र उद्योगका लाइन काटेर चर्चामा आउनु भएका विष्ट गुल्मी क्षेत्र नं. २ बाट प्रतिनिधिसभा चुनावमा निर्वाचित हुनु भएको हो ।

२०२२ साल असार १७ गते गुल्मीको दोहली ३ मा जन्मिनु भएका विष्टले सरकारी जागिर छाडेर २०४० सालमा सक्रिय राजनीति शुरु गर्नु भएको हो । २०४३ सालमा एमालेको पार्टी सदस्यता लिएका बिष्ट विद्यार्थी र युवा राजनीतिसँगै एमालेको संगठन विभाग, शैक्षिक विभाग, रचनात्मक विभाग, प्रचार प्रसार विभाग प्रमुख भएर काम गर्नु भएको छ ।
रघुवीर महासेठ 
प्रतिनिधिसभा चुनावमा धनुषा ४ बाट निर्वाचित हुनु भएका महासेठ भौतिक पूर्वाधार तथा यातायातमन्त्री बन्नु भएको छ । नेपाली कांग्रेसका महेन्द्र यादवलाई हराउदै प्रतिनिधिसभा चुनावमा विजयी हुनु भएका महासेठ २०१६ साल साउन २२ गते धनुषाको मिथिलेश्वर १ मा जन्मिनु भएको हो । सिभिल इन्जिनियरिङमा स्नातक गर्नु भएका महासेठ एमालेको केन्द्रिय कमीटि सदस्य हुनुहुन्छ ।
जगत विश्वकर्मा
युवा तथा खेलकुदमन्त्री बन्नु भएका जगत विश्वकर्मा ओली सरकारका एक मात्रै दलित समुदायका तर्फबाट मन्त्री बन्न सफल हुनु भएको हो । २०३१ सालमा कास्कीको घार्मीमा जन्मिनुभएका विश्वकर्माले पोखराको पृथ्वीनारायण क्याम्पसबाट स्नातकोत्तर गर्नु भएको छ ।
२०४५ सालमा अनेरास्ववियुमा लागेर राजनीति सुरु गरेका विश्वकर्मा प्रतिनिधिसभा चुनावमा कास्की क्षेत्र नं. ३ बाट निर्वाचित हुनु भएको हो । नेकपा एमालेको वैकल्पिक पोलिटब्यूरो सदस्य र प्रदेश नम्बर ४ को सचिव समेत रहनु भएका विश्वकर्मा पहिलोपटक मन्त्री बन्नु भएको हो । 
वर्षमान पुन 
माओवादी केन्द्रका प्रभावशाली र अध्यक्ष प्रचण्डका विश्वासपात्र मानिने नेता वर्षमान पुन ओली सरकारमा ऊर्जा, जलश्रोत तथा सिँचाईमन्त्री बन्नु भएको छ । यसअघि बाबुराम भट्टराई सरकारका पालामा अर्थमन्त्री भएर काम गर्नु भएका पुन रोल्पा १ बाट प्रतिनिधिसभा चुनावमा निर्वाचित हुनु भएको हो । २०२८ साल जेठ १८ गते रोल्पाको जङ्कोट–१ मा जन्मिनु भएका पुनले कानूनमा स्नातक गर्नुभएको छ ।

आफ्ना शिक्षक तथा संघीय संसदका सभामुख कृष्णबहादुर महराबाट प्रेरित भएर २०४२ सालदेखि सक्रिय राजनीति शुरु गर्नु भएका पुन माओवादीका पोलिटब्युरो सदस्य हुनुहुन्छ । तत्कालीन नेकपा माओवादीले सशस्त्र विद्रोह थाल्दा डेपुटी कमाण्डर बन्नु भएका उहाँले २०६४ सालको पहिलो संविधानसभा चुनावमा ललितपुर १ बाट निर्वाचित हुनु भएको थियो । 
शक्तिवहादुर बस्नेत
माओवादी केन्द्रका नेता शक्तिबहादुर बस्नेत वन तथा वातावरणमन्त्री बन्नु भएको छ । कांग्रेसका राजीवविक्रम शाहलाई हराउदै प्रतिनिधिसभा चुनावमा जाजरकोट १ बाट निर्वाचित हुनु भएका बस्नेत यसअघि गृहमन्त्री र स्वास्थ्यमन्त्री बन्नु भएको थियो । २०२८ सालमा  जाजरकोटको खलंगामा जन्मिनु भएका बस्नेत मानविकी संकायमा स्नातक गर्नु भएको छ ।

बिद्यार्थी हुदैँ २०४७ सालदेखि सक्रिय राजनीति शुरु गर्नु भएका बस्नेतले २०५५ सालमा नेकपा माओवादीको केन्द्रीय सदस्य बन्नु भएको थियो । सशस्त्र बिद्रोहका बेला माओवादी लडाकुमा डिभिजन कमिसारको भूमिकामा रहेर काम गर्नु भएका बस्नेत माओवादी अध्यक्ष प्रचण्डको निकट मानिनुहुन्छ । माओवादीभित्रमा युवा र चलाख नेताका रुपमा चिनिनु भएका बस्नेत यसअघि २०७० सालको दोश्रो संविधानसभा चुनावमा पनि जाजरकोट १ बाटै निर्वाचित हुनु भएको थियो ।
चक्रपाणी खनाल
ओली सरकारमा माओवादी केन्द्रका नेता चक्रपाणी खनाल कृषिमन्त्री बन्नु भएको छ । माओवादी अध्यक्ष पुष्पकमल दाहाल प्रचण्ड प्रधानमन्त्री बन्दा उहाँका राजनीतिक सल्लाहकार रहनु भएका खनाल माओवादीको सशस्त्र विद्रोहका बेला बलदेवका नामले डेपुटी कमाण्डर हुनुहुन्थ्यो ।
२०१९ साल वैशाख २० गते जन्मिनु भएका खनाल प्रतिनिधिसभा चुनावमा कपिलवस्तु १ बाट निर्वाचित हुनु भएको हो । पढाईमा एसएलसी पास गर्नु भएका खनालले २०३६ सालको विद्यार्थी आन्दोलन हुदैँ २०३७ सालको जनमत संग्रहमा बहुदलको पक्षमा लागेर नेपाल कम्युनिष्ट पार्टीको चौथो महाअधिवेशनबाट सक्रिय राजनीति शुरु गर्नु भएको हो । 
शेरबहादुर तामाङ
नेकपा एमालेका केन्द्रीय सदस्य शेरबहादुर तामाङ ओली सरकारका कानुनमन्त्री बन्नु भएको छ । मानवशात्र, समाजशात्र र इतिहासमा स्नातकोत्तर गरेका तामाङले कानून विषयमा पनि स्नातकोत्तर पास गर्नुभएको छ । प्रतिनिधिसभा चुनावमा राष्ट्रिय प्रजातान्त्रिक पार्टीका अध्यक्ष पशुपति शम्शेर जवरालाई हराउँदै सिन्धुपाल्चोक क्षेत्र नं. २ बाट निर्वाचित हुनु भएको हो ।

२०६४ सालको पहिलो संविधानसभामा पराजित भएपनि २०७० सालको दोस्रो संविधानसभा चुनावमा विजयी भएका तामाङ २०२५ साल चैत १ गते सिन्धुपाल्चोकको सिन्धुकोटमा जन्मिनुभएको थियो । २०३६ सालमा सरस्वती मावि ग्याल्थुममा तत्कालीन नेकपा मालेको विद्यार्थी संगठन अनेरास्ववियु पाँचौको प्रारम्भिक कमिटीमा बसेर राजनीति सुरु गर्नुभएका तामाङले विद्यार्थी र युवा राजनीति हुदैँ अहिले एमालेको केन्द्रीय सदस्य हुनुहुन्छ । 
गोकुल बाँस्कोटा
वाम गठबन्धनको सरकारमा सूचना तथा सन्चार राज्यमन्त्री बन्नु भएका बाँस्कोटा प्रतिनिधिसभा चुनावमा काभ्रेपलाञ्चोक २ बाट निर्वाचित हुनु भएको हो । २०३७ सालदेखि राजनीति शुरु गर्नु भएका बास्कोटा २०७० सालको चुनावमा उम्मेदवार बनेपनि पराजित हुनु भएको थियो ।
काभ्रेको डेडिथुम्का माविबाट एसएलसी पास गर्नु भएका बास्कोटाले काठमाडौँको रत्नराज्य लक्ष्मी अर्थात आरबार क्याम्पसबाट स्नातक गर्नु भएको छ । एमालेको केन्द्रीय स्कुल विभागको सदस्य भएर काम गर्नु भएका बास्कोटा पहिलोपटक मन्त्री बन्नु भएको हो ।
पद्मा अर्याल 
स्वास्थ्य तथा जनसंख्या राज्यमन्त्री बन्नुभएकी एमालेकी पद्मा अर्याल स्याङजाको क्षेत्र नं. २ बाट प्रतिनिधिसभा चुनावमा निर्वाचित हुनु भएको हो । २०२५ सालमा स्याङ्जाको जन्मिनु भएकी अर्यालले स्नातक सम्म अध्ययन गर्नु भएको छ ।
२०३९ सालमा अनेरास्ववियूमार्फत राजनीति सुरु गरेकी अर्याल २०६९ सालदेखि नेकपा एमालेको केन्द्रीय सदस्य हुनुहुन्छ । अर्याल यसअघि २०७० सालको दोश्रो संविधानसभा चुनावमा समानुपातिक प्रणालीमार्फत सभाषद् बन्नुभएको थियो ।
धनबहादुर बुढा 
एमालेका धनबहादुर बुढा संस्कृति, पर्यटन तथा नागरिक उड्ययन राज्यमन्त्री बन्नु भएको छ । लामो समयसम्म राप्रपाबाट राजनीति गर्नु भएका बुढा एमालेमा प्रवेश गरेर प्रतिनिधिसभा चुनावमा डोल्पा १ बाट निर्वाचित हुनु भएको हो ।
२०२८ साल फागुन ७ गते डोल्पाको काइके गाउँपालिका शहरतारामा जन्मिनु भएका बुढा २०७० सालमा एमालेमा प्रवेश गरेर उम्मदवार बन्नु भएको थियो । माध्यमिक तहसम्म अध्ययन गर्नु भएका बुढा दुई पटक जिल्ला विकास समिती डोल्पाको सभापति बन्नु भएको थियो ।
रामकुमारी चौधरी
माओवादी केन्द्रकी समानुपातिक सांसद रामकुमारी चौधरी कृषि तथा सहकारी राज्यमन्त्री बन्नु भएको छ । थारु कोटाबाट मााओवादी केन्द्रका तर्फबाट सांसद बन्नु भएकी चौधरी यसअघि सुनसरी क्षेत्र नं. २ बाट चुनाव लडेपनि पराजित हुनु भएको थियो ।
