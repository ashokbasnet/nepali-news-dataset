कांग्रेसले यसकारण कोइरालालाई अघि सार्‍यो

मिलन तिमिल्सिना/उज्यालो ।
काठमाडौं, असोज २३ – शनिबार संसदमा उम्मेदवारी दर्ता गर्ने समय सुरु हुनु केही घण्टाअघिसम्म कांग्रेसकै नेताहरु एमालेलाई समर्थन गर्ने अवस्थामा पार्टी पुग्न लागेको विश्लेषण गर्दै थिए । कारण थियो–पार्टीका तीनैजना शीर्ष नेताहरु सुशील कोइराला, शेरबहादुर देउवा र रामचन्द्र पौडेलको प्रधानमन्त्री बन्ने आकांक्षा ।
कोइरालाले खुलेर आफूलाई प्रस्ताव नगरेको तथा देउवा र पौडेलले पनि एक अर्कालाई समर्थन गर्न नसकेको अवस्थामा उम्मेदवारीबारे पार्टीभित्र विवाद हुने र एमालेलाई समर्थन गर्नुपर्ने अवस्था आउने नेताहरुको बुझाई थियो । तर आफ्नो पक्षमा बहुमत जुटाउन प्रयासरत एमालेलाई चुनौति दिनेगरी कांग्रेसका शीर्ष तीन नेताबीच एकाएक कोइरालालाई उम्मेदवार बनाउने निर्णय भयो ।
आफू नै उम्मेदवार बन्नुपर्ने दावी गरिरहेका पौडेल र देउवाले समेत कोइरालालाई किन समर्थन गरे त ? कांग्रेसका एक नेता भन्छन् ‘भारतीय चाहना अनुसार यो सबै भएको हो ।’ उनका अनुसार कोइरालालाई मधेसवादी दलले समर्थन गर्नेछन् । मधेसवादी दलले समर्थन गर्नु भनेको उनीहरु समेत सरकारमा सहभागी हुनु हो ।
मधेसी दल सरकारमा सहभागी हुने बित्तिकै मधेसमा भैरहेको आन्दोलन फिर्ता हुन्छ । अनि मधेसमा भैरहेको आन्दोलनलाई बहाना बनाएर अघोषित नाकाबन्दी गरिरहेको भारत पनि पछाडि हट्नेछ । अर्थात कोइराला फेरि प्रधानमन्त्री हुने बित्तिकै देशले लामो समयदेखि भोगिरहेको बन्द र नाकाबन्दी हट्नेछ । नागरिकले राहत महसुस गर्नेछन् । जसको जस कोइरालाले लिनेछन् ।
‘भारत यसै पनि एमाले अध्यक्ष केपी शर्मा ओली प्रधानमन्त्री बनेको हेर्न चाहँदैन’ कांग्रेसका ती नेताले भने, ‘भारतको चाहना कोइराला या कांग्रेसकै कोही प्रधानमन्त्री बनुन् भन्ने हो ।’ ओलीको बाटो छेक्न सक्दा भारतले पनि जितको महसुस गर्ने र नाकाबन्दी खुल्ने बित्तिकै नागरिकले राहत महसुससँगै कोइरालाले पनि जस पाउने उनले बताए ।
तर मधेसवादी दलको मात्र समर्थनमा कोइराला प्रधानमन्त्री बन्दैनन् । एमाओवादी, राप्रपा नेपाल लगायतका दलले एमालेलाई समर्थन गरिसकेका छन् । यसो हुँदा काँग्रेसले सोेचेजस्तो कसरी हुन्छ भन्ने प्रश्नमा उनले भने, ‘राजनीति हो, भोलि मतदान गर्ने बेलासम्म हेर्दै जानुहोस् कांग्रेसले धेरै विचार गरेर कोइरालालाई अघि सारेको हो ।’
