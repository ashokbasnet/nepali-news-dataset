चुरे भावर पार्टी फेरि मिल्यो

काठमाडौं, असार २६ – पूर्वमन्त्री बद्रीप्रसाद न्यौपाने नेतृत्व गरेको चुरे भावर राष्ट्रिय एकता पार्टी नेपाल र केशवप्रसाद मैनालीले नेतृत्व गरेको चुरे भावर राष्ट्रिय पार्टी एकीकरण भएको छ ।
बिहीबार रिपोटर्स क्लबमा संयूक्त पत्रकार सम्मेलन गरेर दुई पार्टीका अध्यक्षले एकताको घोषणा गरेका हुन । एकीकृत पार्टीको अध्यक्ष न्यौपाने रहनुभएको छ भने मैनालीलाई सर्वोच्च नेताको पद दिइएको छ । त्यसैगरी दुबै पार्टीका पदाधिकारी र केन्द्रीय सदस्यहरुलाई यथास्थितिमा एकीकृत गरिएको छ ।
चुरे भावर राष्ट्रिय एकता पार्टी नेपाल नामाकरण गरिएको एकीकृत पार्टीको केन्द्रीय समिति एकसय ३१ सदस्यीय बनाइएको छ । पार्टीको झण्डा पनि चुरे भावर राष्ट्रिय एकता पार्टी नेपालले प्रयोग गरिरहेको आन्दोलन ताकाकै झण्डा प्रयो गर्ने सहमतिसमेत भएको छ ।
पत्रकार सम्मेलनमा चुरेभावर राष्ट्रिय एकता पार्टी नेपालका अध्यक्ष बद्रीप्रसाद न्यौपानेले दुवै पार्टी फुट्दा विगतमा पार्टीले उठाएका एजेन्डा राष्ट्रिय राजनीतिमा छायाँमा परेको उल्लेख गर्दै संविधानमा आफ्ना मागहरुलाई जबरजस्त रुपमा स्थापित गर्न पनि पार्टी एकता गरेको बताउनुभयो ।
