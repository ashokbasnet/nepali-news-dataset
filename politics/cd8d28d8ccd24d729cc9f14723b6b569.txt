प्रधानमन्त्रीसहित प्रारम्भिक सम्मेलन गर्न सकिन्छ : गुरुङ

काठमाडौं, २४ – नेकपा–माओवादीका सचिव देव गुरुङले प्रधानमन्त्री सुशील कोइराला संयूक्त राष्ट्र संघको महासभामा भाग लिन गएपनि दलहरुवीच सहमति भए अनुसारको राष्ट्रिय राजनीतिक सम्मेलन गर्न सकिने बताउनु भएको छ ।
रिपोर्टर्स क्लब नेपालले मंगलबार आयोजना गरेको साक्षात्कारमा उहाँले प्रधानमन्त्री अमेरिका जानु अघिल्लो दिन असोज २ गते प्रधानमन्त्रीसहित पहिलो चरणको प्रारम्भिक सम्मेलन गर्न सकिने बताउनुभयो ।
‘प्रधानमन्त्री हुँदा राम्रो हुन्छ, उहाँले सुरु गरेको प्रयास भएकोले उहाँ हुँदा सहज हुन्छ’ उहाँले भन्नुभयो ‘तर  उहाँ नहुँदा पनि फरक पर्दैन । उहाँको ठाँउमा कार्यबाहक प्रधानमन्त्री र सभापति भई हाल्नु हुन्छ । सम्मेलनमा सस्थाको प्रतिनिधित्व हुने हो ब्यक्ति नहुँदा केही फरक पर्दैन ।’
गुरुङले चार दलले चार वर्षसम्म टुङग्याउन नसकेको संविधानका अन्र्तबस्तुमा तत्कालै सहमति जुटाउन सक्ने अवस्था नरहेको स्पष्ट पार्दै छलफलले लामो समय लिन सक्ने बताउनुभयो । ‘चार दल छलफलको नाममा झारो टार्ने काम गर्न खोज्दैछन’ उहाँले भन्नुभयो ‘त्यसरी हतारमा काम हुन सक्दैन । यसलाई हल्काफुल्का रुपमा नलिऔ, सहमतिको दस्तावेज बनाऔ । एक दुई दिनमै यो सम्मेलन सकिदैन । छलफल गर्दै जाँदा यसले दुई तीन महिनापनि लिन सक्छ ।’
राष्ट्रिय राजनीतिक सम्मेलनको समय निश्चित गर्न नहुने भन्दै गुरुङले सम्मेलनमा संविधानसभा भित्र र बाहिरका दलरुको कुरा सुन्नु पर्ने भएकोले मोडालिटीको विषयमा आफूहरुको कुनै अडान नभएर चार दल बसेर टुङग्याउन सकिने स्पष्ट पार्नुभयो ।
संविधान साझा दस्तावेज हुने भएकोले मुलभुत विषयहरुमा आफूहरु ‘गिभ एण्ड टेक’ गरेर सहमति कायम गर्न तयार रहेको स्पष्ट पार्दै उहाँले संविधान सहमति र शक्ति सन्तुलनको दस्तावेज हुने भएकोले सबैको कुरा सुनेर सबैको भावना समेटेर निर्माण गर्नु पर्ने बताउनुभयो । ‘संविधान बनाउने नाममा केवल औपचाकितामात्र पुरा गर्न खोजे त्यो मुलुककोलागि दुर्भाग्य पूर्ण हुन्छ ।’ उहाँले भन्नुभयो ‘संविधान फेरि पनि बन्दैन । समय लागे केही फरक पर्दैैन तर दलहरु सहमतिको विन्दुमा पुग्नै पर्छ ।’
सम्मेलनमा संविधानका अन्तर्वस्तुमा मात्र छलफल हुने भएकोले बाँकी रहेका शान्ति प्रक्रिया र राष्ट्रिय महत्वका सन्धी सम्झौताका कुराहरुलाई छलफल गर्न चार दलको संयन्त्र बनाउनु पर्ने धारणा राख्नुभयो । ‘पहिला हामी यो संयन्त्रको विरोधमा थियौ तर सम्मेलनमा संविधान निर्माणका विषयमा मात्र छलफल गर्ने सहमति भएकोले उच्चस्तरीय राजनीतिक संयन्त्रको आवश्यकता महसुस गरिएको हो’ उहाँले भन्नुभयो ‘संविधानसभा बाहिर रहेको शक्तिलाई संयोजक बनाएर संयन्त्र गठन गरे सहमति गर्न सहज हुन्छ ।’ आफूहरुको विरोधको बाबजुद मुलुकमा विद्युत अभाव हुँदा हुँदै विक्री गर्ने गरि पिटिए गर्नु ब्यवहारिक नभएको भन्दै गुरुङले अब सबै दलको सहमतिमा गर्न आग्रह गर्नुभयो ।
