राष्टिय सहमती नभए देश ठूलो दुर्घटनामा पर्ने देउवाको चेतावनी

धनकुटा, माघ २४  - नेपाली कांग्रेसका बरिष्ठ नेता एवं पूर्व प्रधानमन्त्री शेरबहादुर देउवाले कांग्रेस लगायत प्रतिपक्षी दलको आन्दोलनबाटै बाबुराम भट्टराई नेतृत्वको सरकारले चाँडै घुँडा टेक्ने दावी गर्नु भएको छ ।

प्रेस युनियनले बिहान धनकुटामा आयोजना गरेको पत्रकार भेलामा देउवाले पहिलो चरणको आन्दोलनबाट उल्लेख्य जनमत मिलेकोले एकीकृत नेकपा माओवादी नेतृत्वको सरकारको आयु सकिने निश्चित रहेको दावी गर्नुभयो ।

आन्दोलनको स्वरुप बदलिन सक्ने भए पनि शान्तिपुर्ण हुने भन्दै देउवाले नागरिकको साथमा हुने आन्दोलन सफल भएरै छाड्ने बताउनुभयो ।

एकीकृत नेकपा माओवादी अध्यक्ष पुष्पकमल दाहालको नयाँ फर्मुलाको अर्थ आफूलाई थाहा नभएको भन्दै देउवाले माओवादी अमुर्त कुरा गरेर सत्ता टिकाउने प्रपञ्चमा लागेको आरोप लगाउनुभयो ।

उहाँले पछिल्लो समय अध्यक्ष दाहालसंग कुनै भेटघाट र गफगाफ समेत नभएको भन्दै नयाँ फर्मुलाका बारेमा आफूलाई कुनै जानकारी नभएको बताउनुभयो ।

यस्तै राष्ट्रिय सहमतिको सरकारको लागि भट्टराई नेतृत्व अस्वीकार्य हुने भन्दै देउवाले कांग्रेस अध्यक्ष सुशील कोइरालाको नेतृत्वको विकल्प हुनै नसक्ने दावी समेत गर्नुभयो ।
