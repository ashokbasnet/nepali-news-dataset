प्रचण्ड र भट्टराई १५ महिनापछि एकै मञ्चमा

मदन पौड्याल/उज्यालो । 
पुस ११ – प्रधानमन्त्री तथा नेकपा माओवादी केन्द्रका अध्यक्ष पुष्पकमल दाहाल प्रचण्ड र नयाँ शक्ति नेपालका संयोजक डाक्टर बाबुराम भट्टराई १५ महिनापछि एउटै मञ्चमा देखा पर्नुभएको छ । माओवादी नेता एव सांसद स्वर्गीय भक्तिप्रसाद पाण्डेको जीवनीमा आधारित पुस्तक चाचाको लोकार्पण कार्यक्रममा प्रचण्ड र भट्टराई एउटै मञ्चमा उपस्थिति हुनुभएको हो । 
पहिला माओवादीमा नै रहेका भट्टराईले पार्टी परित्याग गरी नयाँ शक्ति गठन गरेपछि प्रचण्डसँग औपचारिक रुपमा एउटै मञ्च प्रयोग गरेको यो पहिलो पटक हो । भट्टराईले माओवादी परित्याग गरेपछि दुवै नेताले एक अर्काको कटु आलोचना गर्दै आउनु भएको थियो ।
पार्टीमा रहँदा देखिनै फरक फरक विचार राख्ने दुई नेताबिच भेटघाट भने यसअघि पनि हुने गरेको थियो । कार्यक्रममा नेताहरु दिनानाथ शर्मा, टोपबहादुर रायमाझीलगायत पनि सहभागी हुनुहुन्थ्यो ।
सोमबार महेन्द्र पुलिस क्लब काठमाडौंमा भएको विमोचन कार्यक्रममा प्रचण्ड र भट्टराईले संयुक्त रुपमा पुस्तकको विमोचन गर्नुभयो । २०११ साल पुस ११ गते जन्मिएका पाण्डेको गत कात्तिक २८ गते ६२ वर्षको उमेर क्यान्सरबाट निधन भएको थियो ।
माओवादी जनयुद्धमा हतियार सप्लाइमा महत्वपूर्ण भूमिका निर्वाह गरेका निडर नेता रहेको भन्दै प्रचण्ड र भट्टराई दुवैले पाण्डेको उच्च प्रशंसा गर्नुभयो ।
अर्घाखाँचीको अर्घातोषमा जन्मिएका पाण्डे पार्टीभित्र पनि निडर नेताका रुपमा स्थापित हुनुहुन्थ्यो । पत्रकार सिताराम बरालले लेखेको र सांग्रिला बुक्सले प्रकाशन गरेको पुस्तकमा पाण्डेको जीवन र संर्घषयात्रा बर्णन गरिएको छ ।
