मधेसवादी दललाई पनि चुनावमा ल्याउनुपर्छ : उपप्रधानमन्त्री थापा

भक्तपुर, चैत १४ – राष्ट्रिय प्रजातन्त्र पार्टीका अध्यक्ष एवं उपप्रधानमन्त्री कमल थापाले मधेसवादी दललाई पनि चुनावमा सहभागी गराउनु पर्ने बताउनु भएको छ । 
मध्यपुरथिमिको बालकुमारीमा सोमबार आयोजना गरिएको मध्यपुर थिमि नगरपालिकाको २१ औं नगरपालिका स्थापना दिवस कार्यक्रममा स्थानीय विकास मन्त्रीसमेत रहेका उपप्रधानमन्त्री थापाले निर्वाचनमा मधेसवादी दललाई सहभागी गराउन सरकार लागिपरेको बताउनु भयो । 
मधेसवादी दललाई चुनावमा ल्याउन नसके र चुनाव बहिष्कार गर्ने अवस्था आए अतिवादी शक्ति र देश टुक्राउन पर्छ भन्नेहरुलाई सघाउ पुग्ने औल्याउँदै उपप्रधानमन्त्री थापाले भन्नुभयो, ‘कुनै पनि नेपाली र कुनै पनि दल चुनावबाट अलग बस्नु हुँदैन, मधेसवादी दललाई पनि चुनावमा भाग लिने वातावरण बनाउन सरकार लागिरहेको छ, वातावरण बनाउन सकिएन र बहिष्कार गर्ने अबस्था आयो भने, अतिवादी शक्तिहरु र देश टुक्राउनु पर्छ भन्नेहरुलाई सघाउ पुग्छ।’ 
यसका लागि सबै राजनीतिक दल र सरकारले लचकताका साथ प्रस्तुत हुनुपर्नेमा जोड दिनुभयो । उहाँले निर्वाचनमा सबैको सहभागीताको निमित्त सरकारले हरसम्भव प्रयास गर्ने बताउँदै दुई दशकदेखि स्थगित भएको स्थानीय निर्वाचनलाई सफल पार्न कुनै पनि दल निर्वाचनबाट अलग बस्न नहुनेमा जोड दिनुभयो । 
उपप्रधानमन्त्री थापाले मुलुकमा विद्यमान राजनीतिक संकटलाई हल गर्न र प्रजातन्त्रलाई सुदृढ पार्न हुन लागेको स्थानीय निर्वाचनमा मधेसवादी दलहरुलाई समेत सहभागी गराउन वर्तमान सरकार गृहकार्यमा जुटिरहेको उल्लेख गर्नुभयो ।
सरकार जोगाउने र निर्वाचन सुनिश्चित गर्ने सर्तमा मात्रै आफू सरकारमा गएको बताउँदै निर्वाचन हुन्छ कि हुन्न भनेर दुविधा र आशंका नपाल्न सबैलाई आग्रह गर्नुभयो ।
