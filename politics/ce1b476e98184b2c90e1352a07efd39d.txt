दलहरुबीच गोलमेच सभा गर्ने सहमति

काठमाडौ, भदौ ६ – उच्च स्तरीय राजनीतिक समिति र नेकपा–माओवादी नेतृत्वको मोर्चाबीच गोलमेच सम्मेलन गर्ने सहमति भएको छ ।
समितिको कार्यालय नयाँ बानेश्वरमा बिहीबार भएको वार्तामा सबै विवादित विषयमा समाधान गर्ने गरी गोलमेच सम्मेलन गर्ने सहमति भएको हो ।
त्यसको विधि र प्रक्रियाका बारेमा दुबै पक्षले दुई दिनभित्र छलफल गरी गोलमेच सम्मेलनको टुङ्गो लगाउने सहमति भएको नेकपा माओवादीका अध्यक्ष मोहन वैद्य किरणले जानकारी दिनुभयो ।
वैद्यले भन्नुभयो ‘देशमा एउटा राष्ट्रिय राजनीतिक सहमति गर्ने उद्देश्यले छिट्टै नै गोलमेच सम्मेलन गर्ने सैद्धान्तिक सहमति भएको छ । त्यसका लागि गृहकार्य गर्ने र छिट्टै बैठकमा जाने भन्ने सहमति भयो । यसमा मुलभुत रुपमा विघटित संविधान सभामा रहेका दलहरु र आन्दोलनरत दलहरु रहने सैद्धान्तिक सहमति भएको छ ।’
गोलमेच सम्मेलन मार्फत सहमति गरी अघि बढेमा मंसिर ४ कै चुनावमा पनि भाग लिन तयार रहेको मोर्चाले बताएपछि दलहरुबीच गोलमेच सम्मेलन गर्ने सहमति भएको हो । गोलमेच सभामा विघटित संविधान सभामा प्रतिनिधित्व गरेका ३३ दल र त्यसभित्र नपर्ने अरु असन्तुष्ट दल सहभागी हुनेछन् ।
अब नेकपा माओवादी नेतृत्वको मोर्चाले उठाएका मंसिर ४ को चुनावको मिति सार्ने, सरकार परिवर्तन, ११ र २५ बुँदे सहमति खारेज, समानुपातिक सिट संख्याको वृद्धि लगायतका सबै विषय गोलमेच सभाले टुङ्गो लगाउने नेपाली कांग्रेसका नेता अजर्नुननरसिंह केसीले जानकारी दिनुभयो ।
केसीले भन्नुभयो ‘उहाँहरुले सरकार परिवर्तन मात्रै नभइ धेरै सैद्धान्तिक कुराहरु छ भन्नुभयो । गोलमेच सम्मेलनमार्फत आधार बनाएर जाने कुरामा उहाँहरु सकारात्मक हुनुहुन्छ, मैले यो भन्दा धेरै भन्न सक्दिन ।’
चार दलले आफूहरुको गोलमेच सम्मेलनको प्रस्ताव स्वीकार गरेको र अब गोलमेच सम्मेलनले मुलुकलाई अघि बढाउने राजनीतिक आधार पत्र तयार पर्ने मोर्चामा आवद्ध क्रान्तिकारी कम्यूनिष्ट पार्टीका महासचिव मणि थापाले बताउनुभयो । गोलमेच सम्मेलन मार्फत तयार हुने राजनीतिक आधारपत्रका आधारमा मुलुक अघि बढ्ने थापाले बताउनुभयो ।
यस्तै उच्चस्तरीय राजनीतिक समिति र संघीय समाजवादी पार्टीबीच पनि सर्वदलीय राजनीतिक सम्मेलन वा गोलमेच सम्मेलन गरी मुलुकलाई निकास दिने सहमति भएको छ । वार्ता पछि समाजवादी पार्टीका नेता राजेन्द्र श्रेष्ठले राजनीतिक सम्मेलनमा गएर निकासका लागि आधार तयार पार्ने सहमति भएको जानकारी दिनुभयो ।
