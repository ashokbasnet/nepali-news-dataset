मुख्य दलका नेताले फेरि भने ‘चुनाब सार्न सकिदैन’

काठमाडौ, साउन ३० – उच्चस्तरिय राजनीतिक समितिमा रहेका मूख्य तीन दलका शीर्ष नेताले मंसिर ४ को चुनाव सार्न नसकिने बताएका छन् ।
पूर्व सांसद मञ्चले बुधबार गरेको कार्यक्रममा एकीकृत नेकपा माओवादीका अध्यक्ष पुष्पकमल दाहाल प्रचण्डले असन्तुष्ट दलसँग बुधबार हुने  वार्ता महत्वपूर्ण र निर्णायक हुने दावी गर्नुभयो ।
प्रचण्डले पहिले चुनावमा जान र आफ्ना मागमा छलफल गरेर सहमति निकाल्न असन्तुष्ट दललाई आग्रह गर्नुभयो । प्रचण्डले नेकपा माओवादीका अध्यक्ष मोहन बैद्यलाई आफैले उठाएको संविधानसभाको मुद्धा छोडेर भाग्न नमिल्ने बताउनुभयो । ‘रुपलाई होइन सारलाई महत्व दिएर चुनावमा आउनुहोस्’ प्रचण्डले भन्नुभयो ‘आवश्यक परे पछि सँगै मिलेर संघर्ष गरौला ।’
नेपाली कांग्रेसका सभापति सुशील कोइरालाले लोकतन्त्रको मुटु चुनाव भएकाले तोकिएको समयमा चुनाव गर्नुपर्ने बताउनुभयो । कोइरालाले चुनाव सार्ने या अवरोध गर्ने काम भए त्यो मुलुकका लागि ठूलो दुर्घटना र अपराध हुने बताउनुभयो ।
नेकपा एमालेका अध्यक्ष झलनाथ खनालले चार दलभित्र पनि थुप्रै मतभेद रहेको बताउँदै चुनावका लागि भने सबै एकमत रहेको बताउनुभयो । चुनावको तयारी अगाडि बढिसकेको बताउँदै एमाले अध्यक्ष खनालले चाहेर पनि मंसिर ४ को चुनाव रोक्न नसकिने बताउनुभयो ।
मधेशी जनअधिकार फोरम लोकतान्त्रिकका अध्यक्ष विजयकुमार गच्छेदारले ११ र २५ वुँदे खारेज गरे मुलुक अन्यौलमा जाने भन्दै आफ्ना अडानमा लचिलो भएर आउन असन्तुष्ट दललाई आग्रह गर्नुभयो । कार्यक्रममा नेकपा माओवादीका अध्यक्ष मोहन बैद्य किरणले चार दल बुधबार नै वार्ता टुङ्गयाउनुपर्छ भनेर वार्ताबाट भाग्न खोजेको आरोप लगाउनुभयो ।
आफूहरु वार्ताबाट सहमति खोज्ने पक्षमा रहेको बताउँदै बैद्यले हतार नगरी सहमति गरेर चुनावमा जानुपर्ने जानुपर्ने बताउनुभयो । उहाँले चार दल मिले जे पनि हुन्छ भन्ने सोचे ठूलो मूल्य चुकाउनुपर्ने चेतावनी दिनुभयो ।
