अन्तर्द्वन्द्वले उपनिर्वाचनमा असर गर्‍योः भट्टराई

जनकपुरधाम, असार ११ –  एकीकृत नेकपा माओवादीका नेता डा. बाबुराम भट्टराईले संविधानसभा उपनिर्वाचनको परिणाम पार्टीभित्रकै अन्तर्द्वन्द्वको उपज भएको बताउनुभएको छ ।
जनकपुरमा बुधबार बिहान क्रान्तिकारी पत्रकार संघले गरेको पत्रकार सम्मेलनमा भट्टराईले उहाँले बेलैमा अन्तरद्वन्द्व ब्यवस्थापन हुन नसक्दा उपनिर्वाचनमा पार्टीको अवस्था सुधार हुन नसकेको टिप्पणी गर्नुभएको हो ।
गएको असार ९ गते उपनिर्वाचन भएको चारवटा क्षेत्रमा एकीकृत नेकपा माओवादीको पहिलेको निर्वाचनमा भन्दा मत घटेपछि भट्टराईको यस्तो प्रतिक्रिया आएको हो । समयमा नै पार्टीको अन्तरद्वन्द्व हल गरेर समावेशी लोकतन्त्र र संघीयता सहितको संबिधान बनाउन नसके पार्टीप्रतिको आकर्षण झन् घट्ने उहाँको टिप्पणी थियो ।
भट्टराईले पार्टीभित्र देखिएको अन्तरद्वन्द्व ब्यक्तिगत नभई वैचारिक रहेको बताउनुभएको छ । उहाँले समान विचार भएका कम्युनिष्ट नेताहरुलाई एकत्रित गरेर नयाँ शक्ति बनाउनुपर्ने आवश्यकता औल्याउनुभयो ।
भट्टराईले निर्धारित समय अगामी माघ ८ गते भित्रै संबिधान निर्माण हुने दाबी गर्नुभयो । उहाँले कृषि, उर्जा, पर्यटन, ठूला सडक, शिक्षालाई केन्द्रित गरी अगामी बजेट ल्याउनुपर्ने बताउनुभयो ।
