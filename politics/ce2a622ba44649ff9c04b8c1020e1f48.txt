प्रमुख आयुक्त यादव जवाफ लिएर सर्वोच्च जाँदै, प्रतिनिधि र प्रदेशसभाको मतपत्र छुट्टाछुट्टै छापिने

काठमाडौं, कात्तिक १३ – निर्वाचन आयोगका प्रमुख निर्वाचन आयुक्त अयोधीप्रसाद यादव आउँदो प्रतिनिधिसभा र प्रदेशसभाको चुनावमा प्रयोग हुने मतपत्रका सन्दर्भमा जवाफ लिएर आफै सर्वोच्च अदालत जाँदै हुनुहुन्छ । 
प्रमुख निर्वाचन आयुक्त डा. अयोधीप्रसाद यादवले छुट्टाछुट्टै मतपत्र छाप्ने तयारी गरेको निर्णयसहितको जवाफ लिएर आफै सर्वोच्च अदालत जान लाग्नुभएको हो । 
राष्ट्रिय जनता पार्टीका सहअध्यक्ष सर्वेन्द्रनाथ शुक्लले प्रतिनिधिसभा र प्रदेशसभा सदस्य चुनावमा मत जाहेर गर्ने मतदाताको मनोविज्ञान फरक हुने भएकाले बेग्लाबेग्लै मतपत्रको व्यवस्था हुनुपर्ने माग गर्दै अदालतमा मुद्दा दर्ता गराउनुभएको थियो । 
उहाँको रिटमाथि सुनुवाइ गर्दै अदालतले समानुपातिकतर्फको मतपत्र छपाइ अघि बढिसकेकाले त्यस विषयमा बोल्न आवश्यक नहुने जनाउँदै प्रत्यक्षतर्फको मतपत्र छपाइका विषयमा भने दुवै सभाका ऐनहरु फरकफरक भएकाले ती पक्षलाई गम्भीररुपमा लिँदै आवश्यक निर्णय आयोगलाई आदेश जारी गरेको थियो । 
आयोगले अदालतको आदेशको अवज्ञा गरेको जनाउँदै सहअध्यक्ष शुक्लले दिनुभएको निवेदनमा अदालतले बेग्लाबेग्लै मतपत्र छपाइका सम्बन्धमा आयोगबाट भएको आदेश कार्यान्वयन गर्ने सन्दर्भमा भएको प्रगति विवरणसहितको जवाफ मागेको हो । त्यही क्रममा आयोगले अदालतलाई सोमबार जवाफ पठाउन लागेको हो ।
