जनप्रतिनिधिको दैनिकी : सिफारिस लेखेरै बित्यो ८ महिना

शिव ढुंगाना/उज्यालो ।
ओखलढुंगा, फागुन २४ — ओखलढुंगाको लिखु गाउँपालिका वडा नं ३ का गोपाल खड्का वडाध्यक्षको जिम्मेवारी पाएपछि सरकारी कर्मचारीभन्दा बढी व्यस्त हुनुहुन्छ ।
वडा कार्यालयमा बसेर सिफारिस लेख्ने कामकाजमै दिन बितेको पत्तो हुँदैन ।  प्रत्येक दिनको बिहान १० बजे कार्यालयमा पुगेपछि सिफारिस लेख्ने कार्यमा भ्याइनभ्याइ हुने खड्काले बताउनुभयो ।
त्यस्तै सिद्धिचरण नगरपालिका वडा नं. ९ ज्यामिरेका वडा अध्यक्ष दान बहादुर बानिया पनि कार्यालयमा बसेर सिफारिस लेख्नमै व्यस्त हुनुहुन्छ । ‘वडा अध्यक्षको जिम्मेवारी सम्हालेपछि सिफारिस लेख्ने कामले एकछिन पनि फुर्सद छैन’ बानियाले भन्नुभयो ।
पहिला त गाविस हुदा सचिव, सहायक कर्मचारी पनि हुन्थे । तर गाविसवाट वडा भएपछि वडा सचिव नभएको समस्याले जनप्रतिनिधी कर्मचारीले गर्ने काम आफै गर्न बाध्य छन् । लिखु गाउँपालिकाका ८ वडा वडामा अहिले एक जना मात्रै वडा सचिव कार्यरत छन् । कर्मचारी नभएपछि विकास निर्माणको काम प्रभावित मात्र भएको छैन, कार्यालयको सेवा समेत नागरिकले पाउन सकेका छैनन् ।
पशु उपचारका लागि गाउँपालिकामा पशु सेवाका कर्मचारीको त के कुरा औषधी समेत नपाइएको गाम्नाङ्गटारका स्थानीय तथा नेकपा एमालेका नेता नेत्र भट्टराईले बताउनुभयो । ‘घरमा गाईको थुनमा समस्या आयो, पशु स्वास्थ्य कार्यकर्ता मात्र होइन औषधी मात्रै लिन पनि रामेछापको मन्थली जानु पर्ने भयो’ उहाँले भन्नुभयो । गाउँपालिकाका विगषयगत कार्यालयमा कर्मचारी र आवश्यक सामग्र नहुँदा सेवा प्रवाह प्रभावित भएको उहाँको भनाइ छ ।
‘यस्तै पारामा गाउँपालिका चले भने संघीयताको विरुद्धमा नागरिक नै उत्रिने अवस्था आउन सक्छ’ उहाँले भन्नुभयो । कर्मचारी तथा जनप्रतिनिधी बीचको टकरावले लिखु गाउँपालिकामा कर्मचारी बस्न नमानेको स्थानीय बासिन्दाको भनाइ छ । नागरिकता, मालपोत लगायतका धेरै प्रकृतिका सिफारिस वडाध्यक्षले नै गर्नुपर्दछ ।
वडा कार्यालयले राजश्व संकलन गरे पनि खर्च अधिकार भने छैन । वडा अध्यक्षलाई बजेटसम्बन्धी पूर्ण अधिकार नभएको सुनकोशी गाउँपालिका वडा नंं. ९ कटुञ्जेका अध्यक्ष झनक कुमार कार्की बताउनुहुन्छ । कामको जिम्मेवारी बढी, बजेट अधिकार शून्यजस्तै भएपछि वडा सञ्चालनमा समस्या भएको कार्कीले बताउनुभयो ।
विकास निर्माणको काम प्रभावित
जनप्रतिनिधीले कर्मचारीको काम गर्नु परेपछि विकास निर्माणका काम प्रभावित भएका छन् । योजनाको अनुगमन गर्न जनप्रतिनिधी जानै नभ्याउने अवस्था छ ।  वडा कार्यालयबाट दिनुपर्ने सेवामै केन्द्रित भएकाले नागरिकको घर दैलोमा पुगेर माग र आवश्यकताका आधारमा योजना निर्माण गर्ने, बजेट व्यवस्थापन गर्ने र अनुगमन गर्ने काम हुन नसकेको वडा अध्यक्षहरुको गुनासो छ ।
जनप्रतिनिधिले गर्ने सिफारिसको काम कर्मचारीबाट भयो भने जनप्रतिनिधिले सिफारिस लेख्ने समय विकास निर्माणको काममा दिन सकिने खिजिदेम्बा गाउँपालिका वडा नं. ४ का वडाध्यक्ष कमल प्रसाद न्यौपाने बताउनुहुन्छ । कर्मचारी नहुँदा भएको समस्या सबै जनप्रतिनिधीलाई उस्तै छ ।
वडाध्यक्षलाई कार्यालय समय अवधिभर सिफारिस लेख्ने, हस्ताक्षर गर्ने कामले एकछिन फुर्सद हुँदैन । वडा कार्यालय व्यवस्थापनको लागि पनि बजेट अत्यन्त कम भएको र वडाबाटै खाता सञ्चालनको व्यवस्था नहुँदा वडाध्यक्षलाई काम गर्न अप्ठ्यारो भएको उहाँहरुको गुनासो छ ।
स्थानीय सरकारको काम प्रभावकारी बनाएर संघीयताप्रति नागरिककलाई विश्वास दिलाउन सबै वडामा अनिवार्य रुपमा कर्मचारी खटाएर जनप्रतिनिधीलाई विकास निर्माणका काममा सरकारले सहयोग पुर्याउनु पर्ने सरोकारवाहरुले बताएका छन् ।
पेशागत महासंघका जिल्ला अध्यक्ष संघीय शासनप्रति नागरिकलाई विश्वास दिलाउन कर्मचारी व्यवस्थापन र परिचालन गरेर प्रभावकारी सेवा घरदैलोमै दिनु पर्ने अन्यथा वितृष्णा पैदा हुने खतरा रहेको दाहालको भनाइ छ ।
