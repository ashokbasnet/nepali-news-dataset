एमाले केन्द्रीय कमिटीद्वारा प्रधानमन्त्रीको राजिनामा माग

काठमाण्डौं, मंसिर ९ - नेकपा एमाले केन्द्रीय कमिटी बैठकले वर्तमान सरकार राष्ट्रिय सहमतिको बन्न नसक्ने निष्कर्ष निकाल्दै प्रधानमन्त्रीको राजिनामा मागेको छ । अध्यक्ष झलनाथ खनालको राजनीतिक प्रतिवेदन पारित गर्दै एमाले केन्द्रीय कमिटीले कात्तिक १५ गते भएको सात बुँदे सहमतिसँगै बाबुराम भट्टराई नेतृत्वको सरकार कामचलाउ बनेकोले सहमतिको सरकार बनाउन प्रधानमन्त्रीले राजिनामा दिनुपर्ने निर्णय गरेको हो ।

 

अध्यक्ष झलनाथ खनालले प्रधानमन्त्रीले राजिनामा दिनुपर्ने वाक्यांश नै राखेर प्रस्ताव ल्याएपनि एमाले केन्द्रीय कमिटीले राजिनामा शब्द झिकेर सहमति कार्यान्वयन गरेर सहमतिको सरकार बनाउने दायित्व प्रधानमन्त्रीको भन्दै घुमाउरो ढंगले राजिनामा मागेको छ ।

बैठकले पारित गरेको तत्कालीन विषयसित सम्वन्धित अध्यक्ष झलनाथ खनालको राजनीतिक प्रतिवेदनमा सात बुँदे सँगै सरकार गठनका क्रममा माओवादी र मधेसी मोर्चाबीच भएको चारबुँदे सहमतिको औचित्य पनि समाप्त भइसकेको उल्लेख छ ।

एमाले बैठकले जम्बो मन्त्रीमन्त्रिपरिषद बनाएको, फजुल खर्च गरेको र मुद्दा फिर्ता गरेको भन्दै सरकारको आलोचना गरेको छ । बैठकले भारतसित भएको बीपा सम्झौता मुलुकको हितविपरित ठहर गर्दै त्यसका केही प्रावधान कुटनीतिक पहल मार्फत सच्याउन माग गर्ने निर्णय गरेको प्रचार विभाग प्रमुख प्रदीप ज्ञवालीले जानकारी दिनुभयो ।
