नेपालको सेना समायोजन विश्वमै नमुना: रेग्मी

काठमाडौ, भदौ १० – मन्त्रिपरिषदका अध्यक्ष खिलराज रेग्मीले नेपालको सेना समायोजना प्रक्रिया विश्वकै लागि एक उदाहरणीय काम भएको बताउनुभएको छ ।
समायोजन रोजेका माओवादी पूर्वलडाकुलाई औपचारिक रुपमा नेपाली सेनामा सेवा प्रवेश गराउन सोमबार नेपाली सैनिक प्रतिष्ठान खरीपाटी भक्तपुरमा भएको कार्यक्रममा उहाँले यस्तो बताउनुभएको हो ।
माओवादी लडाकुले सेवा प्रवेश गर्नुअघि लिएको तालिमले नेपाली सेनाको व्यवसायिक क्षमता बढाउन सहयोग पुर्‍याएको उहाँले बताउनुभयो । कार्यक्रममा अध्यक्ष रेग्मी र प्रधान सेनापति गौरवशमशेर जवराले ४ जना महिला सहित ७० जना लडाकुलाई नेपाली सेनाको अधिकृत आयुक्तको रुपमा औपचारिक सेवामा प्रवेश गराउनुभयो ।
सोमबारदेखि औपचारिक जिम्मेवारी पाएपनि उनीहरु थप तीनमहिना ब्रिजिङ कोर्स गरेपछि मात्र बढुवा हुनेछन् । अधिकृतहरुलाई राष्ट्रिय विकास तथा सुरक्षा महानिर्देशनालयमा जिम्मेवारी दिइनेछ । तालिममा पुरुष तर्फ केशवराज धामी र महिला तर्फ मिनाकुमारी बस्नेत उत्कृष्ट हुनुभएको छ ।
तालिम पूरा गरी औपचारिक रुपमा सेवा शुरु गर्नेमध्ये बासुदेश घिमिरे र माधब घिमिरे सहोदर दाजुभाई तथा रामबाहादुर लामा र बिमला पन्त लामा श्रीमान श्रीमती हुनुहुन्छ ।
