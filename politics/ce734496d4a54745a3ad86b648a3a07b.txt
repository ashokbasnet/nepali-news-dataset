माओवादी बाहेकका दलहरु संयुक्त छलफल गर्दै

काठमाडौ, जेठ १५ – प्रधानमन्त्री डा. बाबुराम भट्टराईले मंसीर ७ गते संविधानसभाको अर्को चुनाव घोषणा गरेपछि असन्तुष्ट बनेका कांग्रेस, एमाले लगायतका दलहरु छलफलमा जुटेका छन् । कांग्रेस केन्द्रीय कार्यालय सानेपामा कांग्रेस, एमाले, मधेशी जनअधिकार फोरम नेपाल, मधेशी जनअधिकार फोरम लोकतान्त्रिकका शरत्सिंह भण्डारी समूह र राष्ट्रिय जनशक्ति पार्टीबीच कांग्रेस केन्द्रीय कार्यालय सानेपामा छलफल भइरहेको छ ।

 

छलफलमा भट्टराई नेतृत्वको सरकारको विकल्प लगायत पछिल्लो राजनीतिक अवस्थाबारे कुराकानी हुने कांग्रेस नेता अर्जुननरसिंह केसीले जानकारी दिनुभयो । यस्तै नेकपा एमालेको स्थायी समिति बैठक पनि पार्टी कार्यालय बल्खुमा बस्दैछ ।

यस्तै माओवादी स्थायी समिति बैठक दिउँसो ३ बजे प्रधानमन्त्री निवास बालुवाटारमा बस्ने कार्यक्रम छ । माओवादीको बैद्य पछि पनि आन्तरिक छलफलमा छ ।
