प्रदेश एक : कांग्रेस संसदीय दलको नेता छान्न आज चुनाव हुने

सुमन तिमल्सिना/उज्यालो ।
मोरङ, फागुन ७ – सोमबार प्रदेश एक मा कांग्रेस संसदीय दलको नेता छान्न चुनाव हुने भएको छ । प्रदेश नम्बर १ को प्रमुख प्रतिपक्षमा रहेको नेपाली कांग्रेसमा संसदीय दलको नेताका लागि आकांक्षी धेरै देखिएपछि सोमबार दिउँसो चुनाव हुने भएको हो ।
आइतबार संसदीय दलको नेतामा ३ जनाको मनोनयन दर्ता भएपछि चुनाव हुने भएको छ । संसदीय दलको नेताको लागि मोरङका प्रदेशसभा सदस्य केदार कार्की, सुनसरीका प्रदेशसभा सदस्य राजीव कोइराला मुख्य दावेदारको रुपमा रहेका छन् भने मोरङकै शेखरचन्द्र थापाले मनोनयन दर्ता गराउनु भएको छ । 
नेपाली कांग्रेसको एक नम्बर प्रदेशमा २१ जना प्रदेशसभा सदस्य रहेका छन्  ।  सहमतिको लागि हदैसम्मको प्रयास भइरहेको जनाएको भएपनि सहमति हुन नसक्दा चुनाव हुने भएको हो । 
आइतबार दर्ता भएको मनोनयन दिउँसो १ बजेसम्म फिर्ता लिने समय दिइएको छ । त्यो समयमा पनि मनोनयन फिर्ता नभए ३ देखि ४ बजेसम्म मतदान हुने चुनाव समितिले जनाएको छ ।
