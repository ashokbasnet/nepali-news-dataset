कांग्रेस संसदीय दलको कार्यसमिति चयनका लागि आज मतदान

काठमाडौ, चैत १२ – नेपाली कांग्रेस संविधानसभा संसदीय दल कार्य समिति चयनका लागि बुधबार मतदान हुने भएको छ । त्यसका लागि बिहान ११ बजेसम्म उम्मेदवारी दर्ता गर्न सकिने नेपाली काँग्रेसले जनाएको छ ।
त्यसपछि बिहान साढे ११ बजे उम्मेदवारको नाम सार्वजनिक हुने, पौने १२ बजेसम्म उम्मेदवारका विषयमा दावी विरोधको समय र दिउँसो एकबजे उम्मेदवारी फिर्ता लिने समय तोकिएको निर्वाचन समितिका संयोजक एवं कांग्रेस प्रवक्ता दीलेन्द्रप्रसाद बडुले जानकारी दिनुभयो  । त्यस्तै पौने दुई बजे उम्मेदवारको अन्तिम नामावली प्रकाशन गरिने र दिउँसो तीन बजेदेखि बेलुकी पाँच बजे मतदान हुनेछ ।
मंगलबारसम्म १७ सदस्यका लागि ३२ जनाले उम्मेदवारी दर्ता गरेका छन् । नेपाली कांग्रेस संसदीय दलको विधान अनुसार निर्वाचनले पाँच विकास क्षेत्रबाट पाँच जना र समानुपातिकबाट १२ जना निर्वाचित गर्नेछ । दुई महिलासहित ६ सदस्य मनोनित गर्ने अधिकार दलका नेतालाई दिइने विधानमा उल्लेख छ ।
