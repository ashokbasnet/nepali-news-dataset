राप्रपा अध्यक्षबाट सूर्यबहादुर थापाको राजिनामा

सूर्यकुमार क्षेत्री/उज्यालो । काठमाडौं, जेठ ९ – राष्ट्रिय प्रजातन्त्र पार्टीका अध्यक्ष सूर्यबहादुर थापाले पद त्याग गर्नुभएको छ ।
काठमाडौंको मालिगाउँस्थित आफ्नै निवासमा पत्रकार सम्मेलन गरी उहाँले १८ गतेदेखि लागू हुने गरी आफूले पद छोडेको घोषणा गर्नुभएको हो ।
असन्तुष्ट समूहले थापालाई राजिनामा दिएर लोकेन्द्र बहादुर चन्दलाई नेतृत्व हस्तान्तरण गर्न भनिरहेका बेला थापाले आफू अध्यक्षबाट निवृत्त भएको उल्लेख गर्नुभएको छ । थापाले नेतृत्व टीका लगाएर दिने विषय नभएको भन्दै महाधिवेशनबाट नेतृत्वको टुंगो लाग्नुपर्नेमा जोड दिनुभयो ।
कसैको दबाब र माग बमोजिम नभई स्वास्थ्य र उमेरका कारण पद छोडेको थापाले प्रष्टिकरण दिनुभयो । पार्टी एकताका बेला राप्रपा र राष्ट्रिय जनशक्ति पार्टीबीच आलोपालो नेतृत्व गर्ने सहमति भएको थियो ।
गत वर्ष सम्पन्न राप्रपाको महाधिवेशनबाट अध्यक्ष बनेका थापाको कार्यशैली प्रति केही केन्द्रीय सदस्यले असन्तुष्टि जनाउँदै आएका थिए । राप्रपा र राष्ट्रिय जनशक्ति  पार्टीबीचको एकीकरण हुने बेलामा थापाले नेतृत्व हस्तान्तरण गर्ने प्रतिबद्धता जनाउनुभएको थियो ।
