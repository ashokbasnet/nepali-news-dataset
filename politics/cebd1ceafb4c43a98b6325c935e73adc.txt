मन्त्रीलाई सभाषदले फन्दामा पार्न खोजेपछि बैठकमा गुञ्जियो हाँसो

माधव दुलाल/उज्यालो । काठमाडौं, जेठ ११ - 
टोपबहादुर रायमाझी ( शान्ती मन्त्री) : जेठ १४ मा संविधानसभा जाने भएपछि विधेयक फिर्ता गर्ने जस अपजसको कुरा के गर्नु ?
रमेश लेखक (सभाषद, नेपाली काँग्रेस) : संविधानसभा गएको सरकारले औपचारिक घोषणा गरेको हो मन्त्री ज्यू ?
मन्त्री रायमाझी : होइन होइन यो मेरो व्यक्तीगत धारणा हो । सरकारको आधिकारिक धारणा होइन ।
(उपस्थीतहरु बीच हाँसो)

 


..................
मन्त्री रायमाझी : रातारात फेरवदल हुन्छ । जेठ १४ मा कोही पनि सुत्न पाउँदैनौ ।
चित्रबहादुर केसी(सभाषद) : मन्त्री ज्यू रातभरी नसुत्ने ? १२ बजे भन्दा अवेर नगर्नुहोला है ।  (फेरी हाँसो)

संसदको विधायन समितिमा बिहिवार बिहान भएको छलफलमा मन्त्री र सभाषदहरुबीचको यो ठट्यौलीले केहीबेर सबैलाई हँसायो । यो हाँसोमा त्यहाँ जेठ १४ को अप्ठ्यारोको पूर्वानुमान पनि थियो यो । दलहरुबीच संविधानसभाको म्याद थप्ने नथप्ने विषयमा रस्साकस्सी चलिरहेका बेला कानुन निर्माण गर्ने संसदको विधायन समितिमा यहि बिषयमा पटक पटक छलफल भयो । तर विधायन समितिको छलफलको विषय भने संविधानसभाको म्याद थप्ने वा नथप्ने भन्ने थिएन । समितिमा सत्यनिरुपण तथा मेलमिलाप आयोग र वेपत्ता सम्वन्धी छानविन आयोग सम्वन्धी विधेयकका बारेमा छलफल केन्द्रीत थियो ।

तीन बर्षअघि सरकारले संसदमा पेश गरेका ति दुवै विधेयक फिर्ता लिएर कसरी एउटै बनाउने भन्नेमा छलफल केन्द्रीत थियो । समितिका सदस्यहरुबीच एउटै कानुन बनाएर विधेयक फिर्ता लिने या विधेयक फिर्ता लिएर एउटै कानुन बनाउने विषयमा आ आफ्ना धारणा थिए ।
नेपाली काँग्रेसका सभाषद् रामकृष्ण चित्रकारले विधेयक फिर्ता लिएर छिटो कानुन बनाउनु पर्ने र दुईटा विधेयकको भावना एउटै विधेयकमा समेट्नु पर्ने धारणा राख्नुभयो । यसबारेमा सरकारको धारणा के छ ? भन्दै समितिकी सभापति यशोदा सुवेदी गुरुङ्गले शान्ति मन्त्री टोपबहादुर रायमाझीलाई त्यसबारेमा जानकारी गराउन आग्रह गर्नुभयो ।

मन्त्री रायमाझीले विधेयक फिर्ता लिने नलिने विषयमा बहस गर्नुको औचित्य सकिएको भन्दै अव प्रक्रियामा जानुको विकल्प नभएको बताउनुभयो । मन्त्री रायमाझीले भन्नुभयो ‘विधायन समितिले अपजस लिने या सरकारले लिने भनिरहँदा संविधानसभा नै जाने स्थीति भइसक्यो जस र अपजसको के कुरा गर्नु ?’ मन्त्री रायमाझीको भनाईलाई नेपाली काँग्रेसका सभाषद रमेश लेखकले सरकारी धारणामा जोडेपछि केहि समय यहि बिषयमा थप ठट्यौली चलेको थियो ।

आयोग गठनका बारेमा
संसदमा पेश भएको विधेयक फिर्ता लिन संविधानको धारा ८६ मा भएको व्यवस्था अनुसार विधेयक प्रस्तुतकर्ता सदस्यले सदनको स्वीकृती लिएर मात्रै बिधेयक फिर्ता गर्नु पर्छ । समितिले संविधानमा भएको व्यवस्था अनुसार सकेसम्म शुक्रवार नसके छिटोभन्दा छिटो समिति अन्तर्गतको उपसमितिको बैठक बोलाएर छलफल गर्ने र प्रतिवेदन संसदसम्म पुर्याउने समितिकी सभापति यसोदा सुवेदी गुरुङ्गले बताउनुभयो ।

शुक्रवार नै बैठक राखेर विधेयकको टुङ्गो लगाउन मन्त्री रायमाझीले आग्रह गरेपछि समितिकी सभापति गुरुङ्गले छिट्टै उपसमितिको बैठक बोलाउने भन्दै बैठक सकिएको घोषणा गर्दै गर्दा एकजना सदस्यले थपे ‘अबको बैठक जेठ १७ गते राखौं न ।’ त्यसपछि फेरी बैठकमा लामो हाँसो चलेको थियो ।
