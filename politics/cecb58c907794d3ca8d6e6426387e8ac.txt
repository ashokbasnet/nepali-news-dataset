कांग्रेस महाधिवेशनमा आज विभिन्न प्रतिवेदनमा छलफल

काठमाडौं, फागुन २२ – नेपाली कांग्रेसको १३ औँ महाधिवेशनमा शनिबार विभिन्न प्रतिवेदनमाथि छलफल हुँदैछ । शुक्रबार बन्द सत्रमा पेश भएका तीन वटा प्रतिवेदनमाथि बिहान ९ बजेपछि छलफल हुने कांग्रेसले जनाएको छ ।
कार्यवाहक सभापति रामचन्द्र पौडेलले नीति तथा कार्यक्रम सम्बन्धि राजनीतिक प्रतिवेदन, महामन्त्री प्रकाशमान सिंह र कृष्णप्रसाद सिटौलाले महामन्त्रीको प्रतिवेदन र कोषाध्यक्ष चित्रलेखा यादवले आर्थिक प्रतिवेदन पेश गर्नुभएको छ । यी प्रतिवेदनमाथि सामान्य छलफल गरेर शनिबार पारित गर्ने तयारी छ ।
नीति तथा कार्यक्रममाथिको छलफलमा बस्नुपर्ने बेला नेताहरु चुनावी प्रचारमा लागेको भन्दै कांग्रेस कार्यकर्ताले नै आलोचना गरेका छन् । शुक्रबारको बन्द सत्रमा प्रतिवेदन पेश भइरहँदा धेरै नेता तथा महाधिवेशन प्रतिनिधि आआफ्ना पक्षका नेताको पक्षमा भोट मागिरहेका थिए । शनिबार पनि नेताहरु बिहानैदेखि गुटगत छलफल र प्रचारमा व्यस्त छन् ।
उम्मेदवारको अन्तिम नामावली आज
महाधिवेशन अन्तर्गत शनिबार उम्मेदवारको अन्तिम नामावली प्रकाशन हुँदैछ । उम्मेदवारी दिएकाले नाम फिर्ता गर्न चाहेमा बिहान ९ बजेदेखि ११ बजेसम्मको समय तोकिएको छ ।
बिहान ११ बजेपछि अन्तिम नामावली प्रकाशन हुने कांग्रेस निर्वाचन समितिले जनाएको छ । आइतबार बिहान ८ बजेदेखि राष्ट्रियसभा गृहमा मतदान हुने तालिका छ । मतदान सकिएलगत्तै आइतबार नै मतगणना हुनेछ । सभापतिका कुनै पनि उम्मेदवारले ५१ प्रतिशत मत नल्याएर दोस्रो चरणको निर्वाचन गर्नुपर्ने भएमा राष्ट्रियसभा गृहमा सोमबार २४ गते बिहान १० बजेदेखि २ बजेसम्म मतदान गरिने तालिकामा उल्लेख छ ।
कांग्रेसको सभापति, महामन्त्री र कोषाध्यक्षसहित ६१ केन्द्रीय सदस्यका लागि ३ सय ७५ जनाको उम्मेदवारी परेको छ । सभापतिमा रामचन्द्र पौडेल, शेरबहादुर देउवा र कृष्णप्रसाद सिटौला, महामन्त्रीमा शशाङ्क कोइराला, अर्जुननरसिंह केसी र गगन थापा तथा कोषाध्यक्षमा चित्रलेखा यादव, सीतादेवी यादव, उमाकान्त चौधरी र कृष्णबहादुर कार्कीको उम्मेदवारी परेको छ ।
प्रदेशको १४ सिटका लागि एक सय दुई जनाको उम्मेदवारी परेको छ । आदिवासी जनजाति पुरुष तीन सिटमा ५० जना तथा महिला दुई सिटमा १४ जनाको उम्मेदवारी परेको केन्द्रीय निर्वाचन समितिका संयोजक राधेश्याम अधिकारीले जानकारी दिनुभयो ।
यस्तै दलिततर्फको तीन सिटमा २१ जना तथा महिलातर्फको दुई सिटमा ६ जनाको उम्मेदवारी परेको छ । मुस्लिमतर्फको एक सिटका लागि १०, मधेसी पुरुषतर्फ तीन सिटमा १८ र महिलातर्फ दुई सिटमा १० जनाले उम्मेदवारी दिएका छन् ।
