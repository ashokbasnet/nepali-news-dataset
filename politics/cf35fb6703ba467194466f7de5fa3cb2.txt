क्याम्पसमा साँच्चै ढुंगामुढा हुन्न त ?

अर्जुन पोख्रेल/उज्यालो ।
काठमाडौं, माघ १७ – स्ववियु चुनावको लागि त्रिभुवन विश्वविद्यालयले तोकेको आचारसंहिता विपरित नै भएपनि विभिन्न नाराले क्याम्पसका भित्ता रंगिएका छन्, संगठनहरुका झण्डा फहराइएका छन्, वरपरका चिया पसलमा पनि चुनावकै बहस चल्दै छन् । क्याम्पसको गेटभित्र छिर्ने विद्यार्थीलाई प्रभावित गर्न चिल्ला कुरा गर्नेको त झन कमि छैन, पुराना विद्यार्थीलाई फकाउने र नयाँ विद्यार्थीलाई प्रभावित पारेका दृश्य पनि कम्ता रमाइला छैनन् । 
सानो संसद भनेर चिनिने स्ववियुको चुनावको त्रिवीले फागुन १४ गतेको मिति तोकेर चुनावी तालिका पनि सार्वजनिक गरेसँगै क्याम्पसहरु राजनीतिको गर्मिले तात्तिएका हुन् । तर यसरी तामझाम गरेर, लाखौं रुपैयाँ खर्च गरेर अनि नेताहरुको सोर्सफोर्समा गरिने स्ववियु चुनावले विद्यार्थीलाई ढुंगामुढा गर्न मात्रै सिकाएको भन्दै विरोध पनि भैरहेको छ । अहिलेसम्म स्वतन्त्र विद्यार्थी युनियन राजनीति गर्नको लागि मात्रै सक्रिय रहेको तर शैक्षिक गतिविधिमा निष्कृय रहेको भन्दै चौतर्फी आलोचना सुन्न पाइन्छ । केहीले त यसको औचित्य नै नभएकाले खारेज गर्नुपर्ने माग गरेका छन् । 
माउ पाटीको लहलहैमा लागेर ढुंगामुढा गर्ने, कलेज लडाइका मैदान हुने, शैक्षिक भन्दा राजनीतिका गफ नै बढी दिने, क्याम्पमा प्राध्यापक र कर्मचारीको सरुवा बढुवामा हस्तक्षेप गर्ने, विद्यार्थी हकहितका लागि आएको पैसा हिनामिना गर्ने संस्कृति बढेपछि स्ववियुको औचित्यमाथि प्रश्न पनि उठ्न थाल्यो । यसको बचाउ गर्न विद्यार्थी संगठनहरुलाई हम्मे हम्मे परेको छ ।
तर विद्यार्थी संगठनहरुले भने आजसम्म परिवर्तनको लागि लडेको र अब भने विद्यार्थीको हकहितको लागि लड्ने भन्दै स्ववियु चुनावको महत्व बढ्दै गएको बताएका छन् । स्ववियु चुनावमा कुन विद्यार्थी नेताले के भने त ?
अब ढुंगामुढा हुन्न, अन्य विद्यार्थीसँग छलफल गर्दैछौं : नविना लामा
अनेरास्ववियुकी अध्यक्ष नविना लामा स्ववियु खारेज गर्नुपर्ने कुरालाई ठाडै अस्वीकार गर्नुहुन्छ । आजसम्म विद्यार्थीको हकहितका लागि काम भएन अब स्ववियुको के महत्व छ त  भन्ने प्रश्नमा अनेरास्ववियुकी अध्यक्ष लामा भन्नुहुन्छ, ‘आजसम्म त हामीलाई प्रजातन्त्र र गणतन्त्रको रक्षाको लागि लड्नैपर्ने बाध्यता थियो, विद्यार्थीले सोचेजति शैक्षिक क्रियाकलाप हुन पाएनन्, तर अब भने हामीले विद्यार्थीलाई सृजनात्मक र रचनात्मक सहयोग गर्नेछौं ।’ 
ढुंगामुढा गर्ने र राजनीतिक गफ मात्रै गर्ने परम्परालाई हटाउनुपर्नेमा अनेरास्ववियुकी अध्यक्षको जोड छ । ‘अब सानातिना कुराको लागि पनि क्याम्पसमा ढुंगामुढा गर्ने परम्परा हटाउनुपर्नेछ, त्यसको लागि केही दिनमै सबै विद्यार्थी संगठन बसेर छलफल गर्ने तयारी भैरहेको छ’ अध्यक्ष लामाले भन्नुभयो ।
राजनीतिक परिवर्तनको लागि लड्नुपरेकोले विद्यार्थीको हकहितमा लड्न पाइएन : रञ्जित तामाङ
अखिल क्रान्तिकारीका बरिष्ठ उपाध्यक्ष रञ्जित तामाङ पनि आजसम्म नेपाली राजनीती ट्र्याकमा नआएकै कारण स्ववियुले विद्यार्थीका हकहितमा कम मात्रै आवाज उठाउन पाएको बताउनुहुन्छ । राजनीतिक रुपमा अधिकार नपाएसम्म शैक्षिक अधिकार सुनिश्चित नहुने भएकाले आफूहरु पनि राजनीतिमा होमिएको तामाङको भनाई छ । केही विद्यार्थीहरुले पुरानै ढर्रामा क्याम्पस चलाउन खोजेको, परिवर्तनलाई स्वीकार नगरेको, र विद्यार्थी राजनीतिलाई कमाइ खाने मेलो बनाएकैले क्याम्पसहरुमा झगडा भएको उहाँको दावी छ । तर अब केही राजनीतिक उपलब्धी हासिल भएकाले विद्यार्थीको शैक्षिक विकास र शैक्षिक संस्था सुधारमा स्ववियुलाई केन्द्रित गर्ने उपाध्ययक्ष तामाङ बताउनुहुन्छ । 
‘विगतमा स्वतन्त्र विद्यार्थी युनियनको चुनाव विद्यार्थीहरुको हकहितको लागि लड्ने, राजनीतिक स्वतन्त्रताको लागि लड्ने भन्ने यसको मुल भाव भएपनि यो राजनीतिक आन्दोलनमा ढुंगा हान्ने, टायर बाल्ने र एकअर्काविरुद्ध लड्नेमा मात्रै केन्द्रित थियो अब त्यस्तो हुन्न’ अखिल क्रान्तिकारीका बरिष्ठ उपाध्यक्ष तामाङ भन्नुहुन्छ, ‘पुराना विकृतीलाई चिर्दै हामीले यो स्ववियुलाई पुरानो प्रकारको भन्दा विलकुल नयाँ बनाउन खोजेका छौं ।’
राजनीतिक मात्रै होइन अन्य नेतृत्व पनि स्ववियुबाटै आउँछ, नराम्रो नसोचौँ : नैनसिंह महर
क्याम्पसहरुमा सहज र सुलभ पढाइको लागि पहल गर्ने, क्याम्पसमा सरसफाइ, अतिरिक्त क्रियाकलाप गर्ने, विद्यार्थीलाई सृजनात्मक  बनाउने र पढाइलाई नै जोड दिनु स्ववियुको काम हो । तर राजनीतिक अस्थिरताकै कारण स्ववियुले विद्यार्थी हकहितको लागि काम गर्न नसकेको नेविसंघका अध्यक्ष नैनसिंह महर बताउनुहुन्छ । तर नेतृत्व विकासका लागि स्ववियु नै उत्तम थलो भएकाले नकारात्मक नहुन उहाँले आग्रह गर्नुभयो । 
‘राजनीतिक मात्रै नभइ अन्य किसिमका नेतृत्व विकासका लागि भएपनि स्ववियुको भूमिका निकै ठूलो छ, त्यसैले पुराना कमजोरी सुधारेर स्ववियुलाई अझै प्रभावकारी बनाउनुपर्छ’ अध्यक्ष महरले भन्नुभयो, ‘नेतृत्व विकास सँगसँगै भौतिक पूर्वाधार र शैक्षिक विकासका लागि पनि स्ववियु लाग्छ, अब झगडा गर्ने होइन सबै मिलेर काम गर्नुपर्छ ।’
आगामी फागुन १४ गते एकसय आंगिक क्याम्पस, सम्बन्धन पाएका क्याम्पस, सामुदायिक क्याम्सस र निजी संस्थाका विद्यार्थीले भोट हाल्दैछन् । नयाँ र आफ्नो हकहितको लागि बोल्लान कि भने आंगिक क्याम्पसमा मात्रै एक लाखभन्दा धेरै विद्यार्थीले भोट हाल्दैछन् । २/२ वर्षमा हुनुपर्ने भएपनि ८ वर्षसम्म हुन नसकेको स्ववियु चुनाव हुन लाग्दा विद्यार्थीहरु उत्साहित छन् । स्ववियुको अबको नेतृत्वले राजनीति भन्दा शैक्षिक विकासलाई महत्व देओस् भन्ने सबैको चाहना हो ।
