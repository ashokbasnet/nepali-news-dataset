यही वर्ष भित्र संविधान जारी हुन्छ : ओली

भक्तपुर, वैशाख ११ – नेकपा एमालेका अध्यक्ष केपी ओलीले यही वर्ष भित्र संविधान जारी गर्ने बताउनुभएको छ । लोकतन्त्र दिवसको अवसरमा एमाले अध्यक्ष ओलीले आफ्नै निवास भक्तपुरको बालकोटमा गरेको कार्यक्रममा बोल्दै उहाँले संविधान निर्माणको क्रममा आइ पर्ने सबै किसिमका समस्यालाई समाधान गरेर यही वर्षमा भित्र संविधान जारी गर्ने बताउनुभएको हो ।
उहाँले लोकतान्त्रिक आन्दोलनमा बलिदान दिएका सहिद, घाइते तथा सबै नागरिकको बलिदानी पूर्ण संघर्षबाट संविधानसभा स्थापना भएको उल्लेख गर्दै यसलाई खेर जान नदिने बताउनुभयो ।
अध्यक्ष ओलीले पहिलो संविधानसभाबाट संविधान दिन नसक्नुलाई आफूहरुको कमजोरी भएको स्वीकार गर्दै दोस्रो संविधानसभाबाट संविधान जारी गरिछाड्ने प्रतिबद्धता व्यक्त गर्नुभयो । उहाँले असहमतिका बुँदाहरुमा सहमति खोज्ने र सहमति हुन नसके प्रक्रियाबाटै भएपनि संविधान जारी गर्नुको विकल्प नभएको बताउनुभयो ।
