बिहीबारको वार्ता निर्णायक हुने नेताहरुको दाबी

काठमाडौं, पुस २८– तराइ मधेसको आन्दोलन समाधानको लागि ठुला ३ दल र संयुक्त लोकतान्त्रिक मधेसी मोर्चाको कार्यदलबिच भएको छलफल सहमति नजिक पुगेको नेताहरुले दावी गरेका छन् । छलफलले विवादका विषयलाई साँघुरो बनाएकाले सहमति नजिक पुगेको नेताहरुको दाबी छ ।
तर, कुन कुन विषयमा कसरी सहमति हुन लागेको हो भन्नेबारेमा भने उनीहरुले केही बताउन चाहेनन् । यसबारे अहिल्यै सार्वजनिक गर्दा बन्न लागेको सहमति बिग्रने तराई मधेस लोकतान्त्रिक पार्टीका उपाध्यक्ष तथा कार्यदलका सदस्य हृदयेश त्रिपाठीको दाबी छ । 
मंगलबार भएको बैठकमा यसबारे धेरै छलफल भएको र बुधबार आ–आफ्नो दलका शीर्ष नेताहरुसँग परामर्श गरेर बिहीबार कार्यदलमा फेरि छलफल गर्ने त्रिपाठीले जानकारी दिनुभयो ।
झण्डै पाँच महिनादेखि चलेको आन्दोलनलाई सम्बोधन गर्न दलहरुले वार्ता र संवाद गर्दै आए पनि निकास निस्कन सकेको छैन । मोर्चाका अरु मागबारे लगभग सहमति भएपनि सीमाङ्कन परिमार्जनको विषयमा कुरा मिल्न सकेको छैन । 
तीन दलको प्रस्तावअनुसार राजनीतिक समितिमार्फत सीमांकनको विवाद सुल्झाउन मधेशी मोर्चा सकारात्मक भए पनि समितिको वैधानिकता, कार्यविधि, सिमांकन परिवर्तन हुने सुनिश्चिततालगायत विषय टुंगो लाग्न सकेको छैन । मंगलबारको वार्तापछि पछिल्ला वार्ता सकारात्मक भएकाले केहीदिन मै निकास निस्कने गृहमन्त्री शक्ति बस्नेतले दोहोर्याउनुभयो ।
