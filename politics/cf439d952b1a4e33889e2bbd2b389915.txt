मताधिकारबाट वञ्चित गरिए आन्दोलनः प्रवासी नेपाली

काठमाडौं, जेठ १० – प्रवासी नेपालीले सरकारले विदेशमा बस्ने नेपालीलाई संविधानसभा चुनावमा मताधिकारबाट वञ्चित गरिए आन्दोलन गर्ने चेतावनी दिएका छन् ।
भारत प्रवासमा रहेका तीन वटा संस्थाका नेताले मताधिकारबाट वञ्चित गरिए आन्दोलन गर्ने चेतावनी दिएका हुन् ।
शुक्रबार काठमाडौंमा पत्रकार सम्मेलन गरेर नेपाली जनसम्पर्क समितिका अध्यक्ष बालकृष्ण पाण्डेले विदेशमा बस्ने नेपालीबाट रेमिट्यान्स लिने तर उनीहरुको मतदान गर्ने नैसर्गिक अधिकारका लागि बेवास्ता गरे आन्दोलनको विकल्प नभएको बताउनु भयो ।
प्रवासी नेपाली संघ भारतका अध्यक्ष लोकनाथ भण्डारीले आसन्न संविधानसभा निर्वाचनमा आफू कार्यरत देशबाटै मतदान गर्न पाउनुपर्ने अधिकार सुनिश्चित हुनुपर्ने अडानबाट पछि नहट्ने बताउनुभयो ।
मूल प्रवाह अखिल भारत नेपाली एकता समाजका सल्लाहकार मित्रलाल शर्माले राज्य र ठूला दलहरु प्रवासी नेपालीको मतदान अधिकार प्रति गैरजिम्मेवार बनिरहेको आरोप लगाउनु भयो ।
प्रवासी नेपाली संघका महासचिव युवराज बास्कोटाले भारतका विभिन्न ठाउँमा रहेका नेपाली नागरिकको संस्थागत प्रतिनिधिमण्डले राज्यका जिम्मेवार अधिकारी र राजनीतिक दलका नेताहरुसँग भेट्दा आश्वासन मात्र मिलेको र प्रक्रिया थाल्नेतर्फ प्रगति हुने संकेत नपाएको बताउनु भयो ।
