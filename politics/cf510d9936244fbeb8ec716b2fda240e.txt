नेकपा-माओवादी चुनावमा आए दल दर्ता गर्ने समय थपिन्छ : पौडेल

भक्तपुर, असार ४ - नेपाली काँग्रेसका उपसभापति रामचन्द्र पौडेलले नेकपा माओवादी आगामी संविधानसभाको निर्वाचनमा सहभागी हुन आएमा दल दर्ताको समय थप गर्न सकिने बताउनु भएको छ ।
नेपाली काँग्रेस मध्यपुरथिमी नगर समितिले कौशलटारमा आयोजना गरेको विशेष प्रशिक्षणको उद्घाटन गर्दै उहाँले माओवादी लगायत दर्ता हुन छुटेका दलहरुका लागि दल दर्ता गर्न समय थप गर्न सकिने बताउनु भएको छ ।
पौडेलले भन्नुभयो ‘संविधानसभा निर्वाचनमा माओवादी लगायतका दलहरु सहभागि हुन चाहेमा दल दर्ता गर्ने समय थप गर्न सकिन्छ । माओवादी अब निर्वाचनमा आउनु पर्छ ।’
पौडेलले संविधानसभाको निर्वाचन विरोध गर्न नुहुने बताउँदै भन्नुभया ‘निर्वाचनको बिरोध गर्ने दलहरुले जनताको भोट हाल्ने अधिकार केण्ठित गर्नु हुदैन, भोट हाल्न दिन्न भनेर जनताको अधिकारलाई चुनौती दिनु हुदैन ।’
नेपाली जनतालाई निर्वाचनमा सहभागी गराएर संविधानसभा मार्फत जनताको पक्षमा संविधान बनाउनु पर्नेमा जोड दिदै उहाँले निर्वाचन असफल भए संविधान निर्माण पनि असफल हुने बताउनुभयो ।
संविधानसभाको निर्वाचनको बिरोध गर्ने दलहरुसंग आज वार्ता भएको बताउँदै उहाँले छलफलबाटै निकास निकाल्नु पर्ने बताउनुभयो । नेपाली काँग्रेस मध्यपुरनगर समितिका सभापति अष्टकुमार कवेंको सभापतित्वमा सम्पन्न कार्यक्रममा नेपाली काग्रेसका नेता तथा कार्यकर्ताहरुको प्रशिक्षणमा सहभागिता रहेको छ ।
