अहिले संविधान संशोधन हुन सक्दैन : एमाले नेता खनाल

म्याग्दी, साउन ७ – पूर्वप्रधानमन्त्री तथा नेकपा एमालेका वरिष्ठ नेता झलनाथ खनालले अहिलेको समयमा संविधान संशोधन हुन नसक्ने बताउनुभएको छ । नेकपा एमाले म्याग्दीले ३९औं पुष्पलाल स्मृति दिवसको अवसरमा शनिबार बेनीमा आयोजना गरेको कार्यक्रममा उहाँले यस्तो बताउनुभएको हो । 
उहाँले भन्नुभयो ‘संविधान संशोधन गर्नुहुँदैन भन्ने होइन, संविधानलाई अझै परिस्कृत र परिमार्जन गरेर अगाडि बढ्छ ।’ तर वर्तमान समय संविधान कार्यान्वयनको अवस्थामा रहेको हुँदा तीनै तहको चुनावपछि मात्रै संविधान संशोधन गर्न सकिने उहाँले बताउनुभयो । 
देश संविधान कार्यान्वयनसँगै समाजवादको लक्ष्यतिर उन्मुख भएको भन्दै उहाँले समाजवादमा पुग्नका लागि पाँचवटा कार्यभार पूरा गर्नुपर्ने बताउनुभएको छ । उहाँले राष्ट्रियतालाई बलियो बनाउनुपर्ने, लोकतन्त्रको संस्थागत विकास गर्नुपर्ने, सामाजिक–आर्थिक तथा नेपाली समाजको वैज्ञानिक रुपान्तरण र सन्तुलित विदेश नीति अपनाएर अगाडि बढ्नुपर्ने धारणा राख्नुभयो । 
पुष्पलाल नेपाली कम्युनिष्ट आन्दोलन र देशभक्तिपूर्ण आन्दोलनका अगुवा नेता भएको खनालले बताउनुभएको छ । उहाँले पुष्पलाल वामपन्थी आन्दोलनको शीर्षपुरुष भएको भन्दै अहिलेका सबै कम्युनिष्टहरु पुष्पलालको नीतिअनुसार अगाडि बढेको बताउनुभयो ।
