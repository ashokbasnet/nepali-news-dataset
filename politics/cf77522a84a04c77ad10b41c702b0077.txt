गाउँकेन्द्रित हुँदै डोटीका नेता

विमल विष्ट/उज्यालो ।
डोटी, कात्तिक २३ – पहिले जिल्ला सदरमुकाम तथा क्षेत्रीय सदरमुकामका पसल तथा बजारमा टहलिँदै हिड्ने डोटीका नेता चुनाव लागेसँगै गाउँ केन्द्रित भएका छन् । 
आउँदो मंसिर २१ मा हुने प्रतिनिधिसभा र प्रदेशसभाको चुनावका लागि आफ्नो पार्टीका नेतालाई जिताउन नेता, कार्यकर्ता भोट माग्न गाउँ गाउँ पसेका हुन् । सबै राजनीतिक दलहरु हिजोआज बिभिन्न कार्यक्रम लिएर भोट माग्न गाउँ केन्द्रित भएका छन् । मतदातालाई कामको चटारो भए पनि उम्मेदवारहरुलाई मत माग्न हतारो भइरहेको छ । लोकतान्त्रिक गठबन्धन, वाम गठबन्धन र अन्य साना दलहरुले पनि चुनावी प्रचारप्रसारलाई तीव्रता दिएका छन् ।  
ठूलादेखि साना दलहरु मत माग्नका लागि तथा घरघरमा पुग्ने गरेका छन् । उनीहरुले चुनावी सभा र घरदैलोमार्फत मत माग्ने काम गरिरहेको स्थानिय बासिन्दा बताउँछन् । मत माग्न गाउँगाउँ पुगेका नेताहरुले पुरानै आश्वासन दोहो¥याइरहेको कड्डीकेदार गाउँपालिकाका स्थानीय धनबहादुर कलेलले बताउनु भयो । 
जिल्लामा लोकतान्त्रिक गठबन्धन र वाम गठबन्धनबीच तीब्र प्रतिस्पर्धा हुने आँकलन गरिएकाले उनीहरुले आफ्ना प्रचारप्रसारमा बढी जोड दिएका छन् । लोकतान्त्रिक गठबन्धनका तर्फबाट प्रतिनिधि सभा सदस्यका लागि नेपाली कांग्रेसका केन्द्रिय सदस्य तथा भौतिक निमार्ण तथा यातायात मन्त्री वीरबहादुर बलायर उम्मेदवार बन्नुभएको छ । प्रदेश सभा सदस्यका लागि डोटी ‘क’ बाट नेपाली कांग्रेसका पूर्व सांसद भरत खड्का र बैतडी ‘ख’ मा कांग्रेसका योगेन्द्र शाही चुनावी मैदानमा हुनुहुन्छ । 
त्यस्तै वाम गठबन्धनबाट प्रतिनिधिसभाका लागि एमालेका बैकल्पिक केन्द्रिय सदस्य तथा पूर्व सांसद प्रेमबहादुर आलेमगर, प्रदेश सभाका लागि ‘क’ बाट एमालेका जिल्ला अध्यक्ष चक्रबहादुर मल्ल र ‘ख’ बाट माओवादीका त्रिलोचन भट्ट चुनावी मैदानमा उत्रिएका छन् । 
१ लाख ६ हजार ५ सय ३४ मतदाता रहेको डोटीमा ४९ हजार १ सय ४३ पुरुष र ५७ हजार ४ सय महिला मतदाता रहेका छन् ।
