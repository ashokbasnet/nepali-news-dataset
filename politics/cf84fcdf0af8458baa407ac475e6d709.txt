सरकारले सोमबार बजेट अध्यादेश राष्ट्रपति समक्ष पठाउने

काठमाडौं, कात्तिक २५ – सरकारले सोमबार राष्ट्रपति समक्ष बजेट अध्यादेश पठाउने भएको छ । सरकारको नेतृत्व गरिरहेको एकीकृत नेकपा माओवादीका प्रवक्ता अग्नि सापकोटाले काठमाडौंमा पत्रकार सम्मेलन गरी सहमति नभए पनि बजेट पठाउने जानकारी दिनुभएको हो ।

 

‘अन्तिमसम्म पनि सहमतिको पहल हुन्छ’, पार्टी कार्यालय कोटेश्वरमा पत्रकार सम्मेलन गरी सापकोटाले भन्नुभयो, ‘सहमति नभएपनि २७ गते सरकारले बजेट राष्ट्रपति समक्ष पठाउँछ ।’ आफ्नो पार्टीले बजेट ल्याउन प्रधानमन्त्रीलाइ भनिसकेको र सत्तारुढ दलबीच पनि सहमति भैसकेकोले बजेट नरोकिने भन्दै उहाँले राष्ट्रपतिले पनि सकारात्मक भूमिका खेल्ने बताउनुभयो ।

विपक्षी दलको आन्दोलन गलत भन्दै सापकोटाले विपक्षी दलको ध्यान सत्तामा रहेको र त्यसै अनुसार राष्ट्रपतिलाइ उचालेर सत्ता हत्याउन खोजेको सापकोटाको आरोप छ । ‘उहाँहरु सहमति चाहानुहुन्न’, सापकोटाले भन्नुभयो, ‘आन्दोलन घोषणा र राष्ट्रपतिलाइ ज्ञापन पत्र बुझाउने कामले त्यही पुष्टि हुन्छ ।’

संविधान जारी भए काँग्रेसको नेतृत्व र चुनावमा जाने भए वर्तमान प्रधानमन्त्रीकै नेतृत्वमा सरकार हुनुपर्ने सापकोटाले दोहोर्‍याउनुभयो ।
