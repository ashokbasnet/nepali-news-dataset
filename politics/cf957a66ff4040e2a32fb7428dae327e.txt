बजेट र चुनाब घोषणा धोका : विपक्षी

काठमाडौ, मंसिर ६ – नेपाली कांग्रेस, नेकपा एमाले लगायतका विपक्षी दलले सरकारले ल्याएको बजेट र संविधानसभा चुनावको घोषणा अस्वीकार गर्ने निर्णय गरेका छन् ।

सरकारले बजेट र चुनावको घोषणा गर्नु सबै प्रतिको धोका भएको भन्दै सत्तामा टिकिराख्न सरकारले चलखेल गरेको विपक्षी दलको निष्कर्ष छ ।

 

एमाले पार्टी कार्यालय बल्खुमा बसेको विपक्षी दलको बैठकले सरकार र सत्तारुढ दल चुनावको पक्षमा नभएको भन्दै चुनावको घोषणा सत्तामा टिकिराख्ने चलखेल मात्रै भएको आरोप लगाएको छ । बैठकपछि नेपाली कांग्रेसका नेता डाक्टर रामशरण महतले सरकार विरुद्ध यसअघि सार्वजनिक गरिएका आन्दोलनका कार्यक्रमलाई निरन्तरता दिने निर्णय भएको जानकारी दिनुभयो ।

बैठकपछि एमाले उपाध्यक्ष बामदेव गौतमले सरकारका कुनै पनि कार्यक्रम आफूहरुलाई स्वीकार्य नभएको भन्दै शान्तिपूर्ण शसक्त आन्दोलन गर्ने बताउनुभयो । त्यसका लागि भण्डाफोर अभियान चलाउने उपाध्यक्ष गौतमको भनाई छ ।

नेता गौतमले सरकार कुनै पनि हालतमा सहमतिमा आएन भने सरकार विरुद्ध मुठभेडका लागि पनि आफूहरु तयार रहेको बताउनुभयो ।

‘हामी जनतालाई तपाईको आकांक्षा समाप्त पार्ने काम सत्ताधारीले गरेका छन्, त्यसैले सडकमा आएर असहमित जाहेर गर्नुस् भन्छौ, जब कुनैपनि हालतमा सरकार सहमतिमा आएन भने मुठभेडको स्थिति आउन सक्छ, तैपनि सहमतिकै लागि हाम्रो विरोध केन्द्रीत छ’ उहाँले भन्नुभयो ।
