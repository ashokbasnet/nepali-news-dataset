वर्तमान सरकार सबैभन्दा बढी भ्रष्ट : प्रचण्ड

प्रकाश ढकाल/उज्यालो । पोखरा, फागुन ५ – एकीकृत नेकपा माओवादीका अध्यक्ष पुष्पकमल दाहाल प्रचण्डले अहिलेको सरकार सबैभन्दा बढी भ्रष्ट भएको आरोप लगाउनुभएको छ ।
पोखरामा पत्रकारसँग कुरा गर्दै प्रचण्डले प्रधानमन्त्रीले नै मन्त्रीहरु भ्रष्ट भएको अभिब्यक्ति दिँदै हिँडेकाले सरकार कति भ्रष्ट छ भन्ने कुरा प्रमाणित भएको बताउनुभयो ।
ल्ह्यारक्याल लामालाई सभासद बनाउँदा ५ करोड लिएको भन्ने आरोपको खण्डन गर्दै उहाँले आरोप लगाउनेहरु नै बढी भ्रष्टचारी भएको बताउनुभयो । लामालाई सभासद बनाउँदा बौद्धिष्ट विज्ञको हिसाबमा समानुपातिकबाट मनोनयनमा पठाएको भन्दै उहाँले यो विषयमा चलखेल भएको प्रमाणित गरेमा जुनसुकै कारबाही भोग्न पनि तयार रहेको बताउनुभयो ।
प्रचण्डले समानान्तर सरकार बनाउने विषयमा भने बहुमत पाएका कांग्रेस एमालेले नागरिकको भावना विपरित काम गरेकाले यस्तो प्रस्ताव ल्याएको बताउनुभयो । शान्ति सम्झौतालाई तोडेर जान सत्तारुढ दल लागिपरेकाले अन्तरिम संविधान र विभिन्न समयमा भएका सम्झौताकै आधारमा समानान्तर सरकार बनाउने कुरा गरेको बताउनुभयो ।
सत्तारुढ दलहरु सहमतिका आधारमा संविधान बनाउने विषयमा गम्भीर नभएको भन्दै प्रचण्डले आन्दोलनको विकल्प नभएको धारणा राख्नुभयो । संविधान बनाउने प्रक्रिया अनिश्चितकालका रुपमा स्थगित हुनु सहमति गर्नका लागि सकारात्मक भएपनि सहमतिका लागि कांग्रेस एमाले गम्भीर नभएको प्रचण्डको आरोप छ ।
फागुन १६ गतेको शक्ति प्रदर्शन पछि पनि सरकार जिम्मेवार नभए दोश्रो चरणको आन्दोलनको कार्यक्रम कसैले रोकेर पनि स्थगित नहुने उहाँले बताउनुभयो । त्यसैगरी अध्यक्ष प्रचण्डले जनमतको आधारमा नभई जनादेशको आधारमा संविधान जारी गरिनुपर्ने बताउनुभयो ।
अघिल्लो पटकको संविधानसभामा आफ्नो पार्टी ठूलो हुँदा सहमतिका आधारमा प्रक्रिया अघि बढाएको तर अहिले भने सहमतिलाई बेवास्ता गरिएको उहाँको आरोप छ ।
