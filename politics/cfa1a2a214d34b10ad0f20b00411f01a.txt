वीरगञ्जको मेयर उपमेयरमा श्रीमान श्रीमतीको सिफारिश

वीरगञ्ज, वैशाख ९ – नेकपा एमाले पर्सा जिल्ला कमिटीको बैठकले वीरगञ्ज उपमहानगरको मेयर र उपमेयरमा थप नाम सिफारिश गरेको छ । यसअघि वीरगञ्ज नगर कमिटीले तीन/तीन जनाको नाम सिफारिश गरेकोमा जिल्ला कमिटीले थप चार/चार जनाको नाम सिफारिश गरेको नेकपा एमाले पर्साका संयोजक प्रभु हजराले जानकारी दिनुभयो ।
जिल्ला कमिटीले संयोजक प्रभु हजरा, उप संयोजक डा. विश्वमभर शर्मा, पूर्व संयोजक चीरन्जीवी आचार्य र प्रदेश कमिटीका सदस्य बालगोपाल थापाको नाम मेयरमा सिफारिश गरेको हो । त्यस्तै उपमेयरमा  महिला नेतृहरु लज्जा रेग्मी, सोफिया आचार्य, बिना शर्मा र प्रभा खड्काको नाम सिफारिश गरेको छ ।  
तस्बिरमा बायाँबाट क्रमश : बालगोपाल थापा, चीरन्जीवी अचार्य, डा.बिश्वम्भर शर्मा र प्रभू हजरा । दोश्रो लाइनमा बायाँबाट : लज्जा रेग्मी, सोफिया आचार्य, प्रभा खडका र बिना शर्मा ।
वीरगञ्ज नगर कमिटीको बैठकले मेयरमा महिला नेतृ निर्मला देवकोटा, सुन्दर कुर्मी र मनोज चौधरीको नाम सिफारिश गरेको थियो भने उपमेयरमा अरविन्द सिंह, प्रेमा पौडेल र निर्मला भण्डारीको नाम सिफारिश गरेको थियो । 
सिफारिशमा परेका नेकपा एमाले पर्साका निर्वतमान संयोजक चीरन्जीवी आचार्य र सोफिया आचार्य श्रीमान श्रीमती हुन ।
नेकपा एमालेले वैशाख १२ सम्ममा उम्मेद्वारको अन्तिम टुंगो लगाउने नीति बनाएको छ । जिल्लाले सिफारिश गरेको नाममा प्रदेश कमिटीले आवश्यक छलफल गरेर माथिल्लो कमिटीमा सिफारिश पठाउने छ । नेकपा एमालेको २ नम्बर प्रदेशको बैठक १० गते बस्दै छ ।
बैठकले निर्वाचनमा आर्थिक परिचालनका लागि प्रभु हजराको संयोजकत्वमा सभासदहरु विचारी यादव, राजकुमार गुप्ता र जय प्रकाश थारु रहेको समिति बनाएको छ । त्यस्तै स्वयंसेवक परिचालन र सुरक्षा ब्यवस्थापनको जिम्मा मनोज चौधरीलाई दिएको छ भने प्रचारको कमाण्ड विश्वम्भर शर्माले सम्हाल्ने एमाले पर्साको निर्णय रहेको छ ।
