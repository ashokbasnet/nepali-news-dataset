सभामुख पद आफ्नो पार्टीले पाउनु पर्ने प्रचण्डको माग

चितवन, माघ २६ - एकीकृत नेकपा माओवादीका अध्यक्ष पुष्पकमल दाहाल प्रचण्डले सभामुख पद आफ्नो पार्टीले पाउनु पर्ने माग गर्नु भएको छ ।
सभामुख पद आफूहरुले पाए संविधान निर्माणमा त्यो नै काफी हुने उहाँको भनाई थियो ।
चितवनको शिवनगरमा आयोजना गरिएको धनधाञ्चल महायज्ञको उद्घाटन गर्न चितवन आएका अध्यक्ष प्रचण्डले भरतपुर विमानस्थलमा पत्रकारसित कुरा गर्दै आफूहरको सरकारमा जाने मनसाय तत्कालका लागि नभएको बताउनुभयो । उहाँले प्रतिपक्षमा बसेर संविधान निमार्णमा सहयोग गर्ने प्रतिबद्धता पनि जनाउनुभयो ।
एमाओवादी अध्यक्ष प्रचण्डले कुनै पनि दलको नेतृत्वमा सरकार बनेपनि आफूहरु सरकारमा सहभागी नहुने स्पष्ट पार्नुभयो । कांग्रेस र एमालेबीच सहमति भए तत्काल सरकार बन्ने तर्क गर्दै उहाँले प्रतिपक्षमै बसेर संविधान निमार्णमा सघाउने दोहोर्‍याउनुभयो ।
