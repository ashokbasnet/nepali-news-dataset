मधेस, पहाड र हिमाल जोड्न सक्ने मात्र सच्चा राष्ट्रवादी : पूर्व राष्ट्रपति यादव

काठमाडौं, वैशाख ९ – पूर्व राष्ट्रपति डाक्टर रामबरण यादवले मधेस, पहाड र हिमाललाई जोड्न सकेमात्र सच्चा राष्ट्रवादी बनिने बताउनुभएको छ ।  
नयाँ संविधान जारी भएपछि देखिएका कतिपय विवाद असन्तुष्टि र असहमतिलाई लोकतान्त्रिक तरिकाबाट हल गर्नुपर्नेमा जोड दिँदै उहाँले कसैलाई होच्याएर राष्ट्रवादी नबनिने बताउनुभयो । 
पत्रकार जगत नेपालले लेखेको पुस्तक पहिलो संसद विपी महेन्द्र टकरावको विमोचन गर्दै उहाँले भारतमा बंगाल र पञ्जावको विभाजनबाट सिकेर नेपालमा पनि त्यस्तो अवस्था आउन दिनु नहुने बताउनुभयो । 
नयाँ संविधानमा धेरै कुरा समेटिएको तर सत्ताकेन्द्रित राजनीतिले संविधानलाई असर गरिरहेकाले नयाँ संविधान लागू गर्न राजनीतिक चरित्र पनि नयाँ हुनुपर्ने पूर्व राष्ट्रपति यादवको भनाई थियो । 
नयाँ संविधान जारी हुने बेलामा कतिपय प्रावधान आफूलाई मन नपरेपनि आफू लोकतान्त्रिक स्कुलिङको ब्यक्ति भएकाले संविधान जारी गरेको स्मरण गराउँदै उहाँले आफ्नो ठाउँमा अरु कोही भए त्यो बेला २०१७ सालकै जस्तो अवस्था आउन सक्ने पनि बताउनुभयो । अब विवादित विषय संयमित भएर कानूनी बाटोबाट समाधान गरेर नयाँ नेपाल निर्माणमा लाग्नुपर्ने उहाँको सुझाव थियो ।
