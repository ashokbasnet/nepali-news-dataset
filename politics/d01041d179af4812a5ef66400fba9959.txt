ओलीलाई एमालेमा तेश्रो वरियता

सूर्यकुमार क्षेत्री/उज्यालो । काठमाण्डौं, पुष १५ - नेकपा एमालेको स्थायी कमिटी बैठकले केपी ओलीलाई पार्टीमा तेस्रो वरियताको नेता बनाउने निर्णय गरेको छ । पार्टीको आन्तरिक एकता मजवुत बनाउन पार्टी अध्यक्ष झलनाथ खनालले गरेको प्रस्ताव स्थायी कमिटी बैठकले पारित गरेको हो । प्रस्ताव अब पोलिटब्यूरो र केन्द्रीय कमिटीमा लगिने महासचिव ईश्वर पोखरेलले जानकारी दिनुभयो ।

 

एमालेमा अहिले झलनाथ खनालपछि माधवकुमार नेपाल दोस्रो नम्बरको नेता हुनुहुन्छ । अब पोलिटब्यूरो र केन्द्रीय कमिटीले निर्णय गरेमा ओली तेश्रो नेता बन्नुहुनेछ । स्थायी कमिटीले अध्यक्ष झलनाथ खनालले पेश गरेको पार्टीको आन्तरिक एकताको प्रस्ताव संशोधन सहित पारित गरेको छ । एमालेलाई राष्ट्रिय राजनीतिको सर्वाधिक प्रभावशाली पार्टीको लागि स्थापित गर्ने योजना अध्यक्ष खनालले प्रस्तुत गरेको प्रस्तावमा उल्लेख छ ।

प्रस्तावमा पार्टीको आन्तरिक समस्यालाई समाधान गर्ने, आठौ महाधिवेशनपछि पार्टीलाई कसरी आन्तरिक लोकतान्त्रिककरण गर्ने, पार्टी निर्माणमा सवै शक्ति परिचालन गर्ने र बिचारको बहशलाई बढवा दिनेलगायत रहेका छन् । अध्यक्षको यहि प्रस्तावको जगमा उभिएर एमालेलाई सुदृढ गर्ने निष्कर्ष बैठकले निकालेको महासचिव इश्वर पोखरेलले जानकारी दिनुभयो ।
