हामी सरकारमा जाँदैनौं, कांग्रेसलाई समर्थन गर्छौः अनन्त

काठमाडौ, पुस १० – एकीकृत नेकपा माओवादीका नेता वर्षमान पुनः अनन्तले नेपाली कांग्रेसको नेतृत्वमा बन्ने सरकारलाई विना सर्त समर्थन गर्ने बताउनुभएको छ ।
रिपोर्टस् क्लबमा बुधबार भएको कार्यक्रममा पुनले आफूहरु अहिले सरकारमा नजाने र सरकार परिवर्तनको खेलमा समेत नलागी १ वर्षभित्र संविधान निर्माण गर्ने अभियानमा जुट्ने प्रतिबद्धता ब्यक्त गर्नुभयो ।
नयाँ जनादेश आएपछि राष्ट्रपति र उपराष्ट्रपतिको विषयमा प्रश्न उठनु स्वभाविक भएपनि १ वर्षभित्र संविधान जारी गर्नुपर्ने भएकाले संविधान निर्माणको काम छाडेर राष्ट्रपति परिवर्तनमा लाग्न नहुने उहाँको भनाई छ । पार्टीभित्र समानुपातिकतर्फका सभासदको नाम तय गर्न छलफल थालिसकेको जानकारी दिदै उहाँले नाम चयनमा पार्टी भित्र कुनै विवाद नरहेकोले बताउनुभयो ।
नेपाली कांग्रेसका नेता अर्जुननरसिंह केसीले मुद्दा र जनमतको हिसावमा कांग्रेस र एमालेवीचको सहकार्य आवश्यक रहेको भन्दै एमालेसँगको सहकार्यमा सरकार र संविधान निर्माण गर्ने विषयमा कांग्रेस अघि बढ्ने बताउनुभयो । अहिलेको जनमत विपरित एमालेलाई बाहिर राखेर कांग्रेस अघि नबढ्ने उहाँले बताउनुभयो ।
नेकपा एमालेका प्रचार विभाग प्रमुख प्रदीप ज्ञवालीले अहिले एमाले विपक्षमा रहँदा नै पार्टीलाई फाइदा हुने भएपनि देशको फाइदाको लागि आफूहरुले सहमतिको सरकार बन्नुपर्ने तर्क गरको स्पष्ट पार्दै कांग्रेसलाई सहमति विरुद्ध माओवादी कार्ड नफाल्न चेतावनी दिनुभयो ।
