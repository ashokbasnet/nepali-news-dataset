एमालेद्वारा आफ्ना नेतालाई विदेश भ्रमणमा रोक

काठमाडौं, चैत २ – नेकपा एमालेको संसदीय दलले पार्टीको तर्फबाट संवैधानिक समिति र सेना समायोजन विशेष समितिमा रहेका नेताहरुलाई बिदेश भ्रमणमा रोक लगाएको छ । संसदीय दलको सिहदरबारमा बसिरहेको बैठकले शान्ति र सबिधानको लागि निकै छोटो समय रहेकोले नेताहरुलाई बिदेश जान रोक लगाएको हो । 

 

बैठकको सुरुमै सभासदहरुले दुईवटा महत्वपुर्ण समितिमा रहेका नेतालाई बिदेश जान रोक लगाउने निर्णय गरेपछि मात्रै बैठक अघि बढ्न दिने अडान लिएपछि बैठकले यस्तो निर्णय गरेको सभाषद धर्मराज निरौलाले बताउनुभयो । बैठकमा पार्टीका वरिष्ठ नेता माधबकुमार नेपालले शान्ति र सबिधान निर्माणबारे भैरहेको प्रगतिबारे बिफ्रिङ गरेपछि अहिले सभाषदहरुले बोल्ने चलिरहेको छ । 

 

सभासद्हरुले शान्ति र सबिधानको कामबारे आफुहरुले पत्रपत्रिकाबाट मात्रै थाहा पाएर धारणा बनाउनु परेको भन्दै नेतृत्वसंग असन्तुष्टि जनाएका छन् । उनीहरुले पार्टीका आधिकारिक निकायबाट आफुहरुलाई शान्ति र संविधानमा भएको कामबारे नियमित जानकारी हुनुपर्ने माग गरेका छन् । 

 

साथै राज्य पुनर्संरचना, शासकीय स्वरुप जस्ता बिबादित विषयमा पार्टीको स्पष्ट धारणा बनाउन पनि उनीहरुले माग गरेका छन् । सभासदहरुले बोलेपछि अन्त्यमा शीर्ष नेताहरुले जवाफ दिने छन् ।
