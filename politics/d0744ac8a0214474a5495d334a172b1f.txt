देश बाहिर बस्नेले पनि चुनावमा भोट हाल्न पाउने

काठमाडौं, साउन २ - देशबाहिर रहेका र अनुपस्थित मतदाताले पनि भोट दिन पाउने छन् । मन्त्रिपरिषद्को मंगलवार बेलुकी बसेको बैठकले देशबाहिर रहेका र अनुपस्थित मतदातालाई पनि भोट हाल्न दिने निर्णय गरेको छ । त्यसका लागि नामावली दर्ता गर्न र भूसूचना अध्ययन गर्न निर्वाचन आयोगको एउटा टोली देशबाहिरका नागरिकलाई मतदानको अधिकार दिँदै आएका फिलिपिन्स थाईल्याण्ड र दक्षिण कोरिया जानेछ ।  

 

टोलीले कसरी मतदाता नामावलीमा समावेश गर्ने, कुन प्रक्रियाबाट मताधिकार दिने, मतदानका दिन अनुपस्थित हुने व्यक्तिलाई कसरी मताधिकार दिन सकिन्छ भनेर अध्ययन गर्ने छ ।
बैठकले न्याय सेवा आयोगको सहसचिव राजेन्द्र किशोर क्षेत्रीलाई कानून मन्त्रालयमा पदस्थापन गरेको छ भने सर्वोच्च अदालतका सह रजिष्टार रोहितचन्द्र शाहलाई रजिष्टारमा बढुवा गरेको छ ।
बैठकले राष्ट्रपतिदेखि गृहमन्त्रीसम्मलाई आजीवन गाडी, ईन्धन, आवास सुविधान दिन बनेका अध्यादेश जारी गर्न राष्ट्रपति समक्ष सिफारिस गर्ने निर्णय गरेको छ ।
पूर्वपदाधिकारीलाई सुविधा दिने सम्बन्धी यसअघि जारी अध्यादेश संसद अधिवेशन बसेको दुई महिना पुगेपछि साउन ६ मा स्वतः खारेज भई पूर्व प्रधानमन्त्री, पूर्वप्रधानन्यायाधीश, पूर्वसभामुख र पूर्वगृहमन्त्रीले पाएको सुविधा खारेज हुने भएपछि सरकारले यो अध्यादेश पुनः जारी गर्न लागेको हो ।
