माओवादी र मोर्चाको बैठक बिना निष्कर्ष

काठमाण्डौं, असोज २८, एकीकृत नेकपा माओवादी र संयुक्त लोकतान्त्रिक मधेशी मोर्चा बीच गठबन्धन गर्दा भएको ४ बुँदे सहमतिको पुनरावलोकन गर्ने विषयमा छलफल गर्न बसेको बैठक बिना निष्कर्षसकिएको छ । प्रधानमन्त्री निवास बालुवाटारमा बसेको बैठक बिना निष्कर्षसकिएको हो । बैठकमा मधेशी मोर्चा ४ बुँदे सम्झौता पुनरावलोकनको विषयमा प्रधानमन्त्री एवम् माओवादीलाई ध्यानाकर्षा गरेको र माओवादीले सम्झौता पालना गर्ने बताएको फोरम गणतान्त्रिकका अध्यक्ष एवम् सूचना तथा संचार मन्त्री जेपी गुप्ताले जानकारी दिनुभयो ।

 

बैठकमा माओवादीले रक्षामन्त्री शरत्सिंह भण्डारीले राजीनामा दिनुपर्ने भनेपछि मधेशी दलले पनि माओवादीका भूमिसुधार मन्त्री प्रभु शाहको राजिनामा दिनुपर्ने अडान राखेका थिए । दुवै मन्त्रीको बारेमा आ-आफ्नो पार्टीभित्रर छलफल गर्ने र फेरि मोर्चा र माओवादी बीच बैठक बस्ने निष्कर्षमा पुगेको मन्त्री गुप्ताले जानकारी दिनुभयो ।

यस्तै बैठकले २ मन्त्रीको राजीनामाको कुरा उठाएर संसद अवरुद्ध गरेर विषयलाई अतिरञ्जित गरेको ठहर गरेको उहाँले बताउनुभयो । प्रधानमन्त्री डाक्टर बाबुराम भट्टर्राईको आगामी भारत भ्रमणलाई फददायी बनाउने र थप एजेण्डाका विषयमा पनि बैठकले छलफल गरेको छ ।
