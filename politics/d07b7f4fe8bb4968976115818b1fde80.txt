संविधान निर्माणको नयाँ कार्यतालिका पारित

काठमाडौं, मंसिर २० – संविधानसभाले ६ महिना भित्र संविधान जारी गर्ने गरी नयाँ कार्यतालिका पारित गरेको छ । संविधान सभाको मंगलबार बसेको बैठकले जेठ १४ गते संविधान जारी गर्ने गरी कार्यतालिका सर्वसम्मतिले पारित गरेको हो । 

 

 

कार्यतालिका अनुसार पुष १५ गतेसम्म राज्यको पुर्नसंरचना बाहेकका अरु टुंगो लाग्न बाँकी सबै विषयमा सहमति कायम गरी संबैधानिक समितिमा प्रतिवेदन पेश गर्नेगरी ३ हप्ताको समय तोकिएको छ । यो समयमा विवाद समाधान उपसमितिबाट सहमति भएका विषयको प्रतिवेदन उपसमतिले संबैधानिक समितिमा पेश गर्दै जाने र विवाद समाधान उपसमितिको प्रतिवेदनमाथि संबैधानिक समितिले छलफल गरी निर्णय गर्ने काम मंसिर २१ गतेदेखि नै सुरु गर्ने व्यवस्था पनि गरिएको छ । 

 

पुस २० गतेसम्म विवाद समाधान उपसमितिले दिएको प्रतिवेदनमाथि संवैधानिक समितिले छलफल गरि निर्णय गर्नेछ । त्यस्तै विवाद समाधान उपसमिति वा संवैधानिक समितिमा थप छलफलबाट टुंगो नलागेका कुनै विषय भए संबैधानिक समितिका सभापतिले संविधान सभाका अध्यक्षको अनुमति लिएर निर्णयार्थ संविधानसभामा पेश गर्ने र संविधानसभाले निर्णय गरी संविधान सभामा पठाउन पुस २१ देखि २५ गतेसम्मको समय तोकिएको छ । 

 

नयाँ कार्यतालिका अनुसार राज्य पुर्नसंरचनासित सम्बन्धित विषय बाहेकका अरु सबै विषय समेटेर  संविधानको पहिलो मस्यौदा बनाउन पुस २६ देखि माघ १५ गते ३ हप्ताको  समय तोकिएको छ । २०६९ बैशाख ८ गतेदेखि जेठ ७ गते सम्म हरेक धारा पारित गर्न समय निर्धारण गरिएको छ । 

 

त्यसपछि पारित संविधानको प्रमाणिकरण प्रति तयार गरि संविधानसभाका सबै सदस्यहरुले हस्ताक्षर गर्ने, अध्यक्षले प्रमाणीकरण गर्ने र पारित संविधान राष्ट्रपति समक्ष पेश गर्न २०६९ जेठ ८ गतेदेखि जेठ १४ गतेसम्मको समय तोकिएको छ ।
