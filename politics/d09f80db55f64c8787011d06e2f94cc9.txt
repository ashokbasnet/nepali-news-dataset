सदभावनाको अध्यक्षमा महतो निर्विरोध

धर्बेन्द्र झा/ उज्यालो । जनकपुरधाम, बैशाख २४ – सदभावना पार्टीको अध्यक्षमा राजेन्द्र महतो निर्विरोध निर्वाचित हुनुभएको छ । सद्भावना पार्टीको जनकपुरमा जारी पाँचौ राष्ट्रिय महाधिवेशनमा अध्यक्ष पदका अर्का उम्मेदवार आनन्दप्रकाश पाण्डेले उम्मेदवारी फिर्ता लिएपछि महतो सर्वसम्मत अध्यक्ष पदमा निर्वाचित हुनुभएको हो ।

 

महाधिवेशनमा अन्य पदका लागि अझैसम्म पनि निर्वाचन सुरु हुन सकेको छैन । आइतबार निर्वाचन हुने भनिए पनि सहमतिको प्रयास जारी रहेका कारण निर्वाचन सुरु नभएको  निर्वाचन अधिकृत अरुणकुमार सिंहले जानकारी दिनुभयो ।

‘सहमतिको प्रयास जारी छ’, सिंहले भन्नुभयो, ‘सहमति नजुटे निर्वाचन भोलि विहान सात बजे देखि निर्वाचन सुरु हुन्छ ।’ अहिले उम्मेद्वारहरुले आआफ्नो दर्ता गराएको  उम्मेदवारी फिर्ता लिने क्रम जारी भएकोले महाअधिवेशन लम्बिएको उहाँले जानाकारी दिनुभयो ।

मध्यान्ह १२ बजेदेखि दिउँसो ४ बजे सम्म उम्मेदबारी फिर्ता लिने समय तोकिएको थियो  । दिउँसो ४ बजे अन्तिम नामावली प्रकाशन गरिने र साझ ५ बजेदेखि मतदान सुरु गरिने भनिए पनि निर्वाचन प्रकियामै ढिलाई भएकोले चुनाव सोमबार मात्रै हुने भएको छ ।

सद्भावनाको जारी महाधिवेशनले नयाँ विधानमा ६१ सदस्यीय केन्द्रीय कार्य समितिको व्यवस्था गरेको छ । केन्द्रीय कार्य समितिका ६१ जना मध्ये अध्यक्ष एक जना बाहेक बाँकी ६० जना सदस्यमध्ये ४० प्रतिशत अर्थात २४ जना अध्यक्षबाट मनोनित हुनेछन् भने बाँकी ६० प्रतिशत अर्थात ३६ जनाको निर्वाचन हुनेछ ।

निर्वाचित हुने ३६ जनामध्ये १८ जना स्वतन्त्र प्रतिस्पर्धाबाट आउने छन् र बाँकी १८ मध्ये दुई महिला र दुई पुरुष गरी ४ जना गैर मधेशी समुदायका लागि, ४ पुरुष र दुई महिला गरी ६ जना आदिवासी जनजातिका लागि दुई पुरुष र एक महिला गरी तीनजना दलितका लागि आरक्षण गरिएको छ ।

त्यसैगरी दुई पुरुष र एक महिला गरी तीनजना मुसलमानका लागि र दुई मधेशी महिलाका लागि पनि आरक्षणको व्यवस्था गरिएको छ ।

अध्यक्ष पदमा चार जनाले उमेद्वारी दिए पनि आनन्दप्रकाश पाण्डे, आन्नद गुप्ता र रविन्द्र सिंहले उम्मेदवारी फिर्ता लिए पछि अध्यक्ष पदमा महतो निर्विरोध चयन हुनुभयो ।

३६ जना सदस्य पदका लागि १२२ जनाले उम्मेदवारी दिएको निर्वाचन अधिकृत अरुण सिंहले जानकारी दिनु भयो ।
