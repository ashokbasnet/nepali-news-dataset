काबुल आक्रमणका मृतक तथा घाइतेका परिवारलाई उचित क्षतिपूर्ति देऊ : कांग्रेस

काठमाडौं, असार ६ । अफगानिस्तानको राजधानी काबुलमा नेपाली सुरक्षा गार्ड सवार सवारी–साधनलाई लक्षित गरी सोमबार बिहान भएको आत्मघाती आक्रमणप्रति राजनीतिक दलले दुःख व्यक्त गरेका छन् ।नेपाली कांग्रेसका सभापति शेरबहादुर देउवाले सोमबार एक विज्ञप्ति प्रकाशित गरी घटनाप्रति पार्टीको गम्भीर ध्यानाकर्षण भएको बताएका छन् ।‘रोजगारीका लागि अफगानिस्तान पुगेका निर्दोष र निहत्था नेपालीको पाशविक, क्रूर र बर्बर हत्याबाट हामी स्तब्ध भएका छौं’–विज्ञप्तिमा भनिएको छ ।कांग्रेसले घटनामा परी मृत्युवरण गरेका नेपालीका परिवारजनप्रति समवेदना प्रकट गर्दै घाइतेको शीघ्र स्वास्थ्यलाभको कामनासमेत गरेको छ ।मृतकको पार्थिव शरीरलाई सक्दो छिटो नेपाल फर्काउन, घाइतेको उपचारको व्यवस्था मिलाउन र मृतक तथा घाइतेका परिवारलाई उचित क्षतिपूर्ति दिन पनि कांग्रेसले सरकारसँग माग गरेको छ ।घटना मानवताविरुद्धको अपराध भएको भन्दै कांग्रेसले निन्दा र भत्सर्ना गरेको छ ।नेपाल एवं अफगानिस्तानले व्यहोर्नुपरेको शोकको घडीमा संयमताकासाथ एकजुट भएर अघि बढ्न पनि सभापति देउवाले सबैसँग आह्वान गरेका छन् ।त्यस्तै, नेकपा एमालेले पनि काबुलमा भएको आत्मघाती आक्रमणबाट आफ्नो पार्टी मर्माहत भएको जनाएको छ ।एमालेले जुनसुकै नाममा गरिने यस्ता आतंककारी आक्रमणको भत्सर्ना गर्दै मानवताविरुद्धका यस्ता अपराधलाई नियन्त्रण गर्न प्रभावकारी कदम चालिनुपर्नेमा जोड दिएको छ ।एमालेले यस कायरतापूर्ण आक्रमणमा परी ज्यान गुमाउने सबै नेपाली दाजुभाइप्रति र्हािदक श्रद्धाञ्जलि र शोकसन्तप्त परिवारजनमा गहिरो समवेदना प्रकट गर्दै घाइतेको शीघ्र स्वास्थ्यलाभको कामना पनि गरेको छ ।पार्टीद्वारा सोमबार जारी विज्ञप्तिमा भनिएको छ–‘मृतकका पार्थिव शरीर आफन्तजनसम्म पुर्‍याउन, घाइतेको उपचार गर्न र प्रवासमा कार्यरत् नेपालीको सुरक्षाका लागि प्रभावकारी कूटनीतिक पहल गर्न नेपाल सरकारको गम्भीर ध्यानाकर्षण गराउँछ ।’यसैगरी, नेकपा माओवादी केन्द्रले काबुलमा गरिएको आत्मघाती आक्रमणको कडा शब्दमा निन्दा एवं भत्सर्ना गरेको छ ।माओवादी केन्द्रका प्रवक्ता पम्फा भुसालले सोमबार एक विज्ञप्ति प्रकाशित गरी आत्मघाती आक्रमणको विरोध गरेकी छन् ।उनले आक्रमणमा परी मृत्यु भएकाप्रति श्रद्धाञ्जलि व्यक्त गर्दै घाइतेको शीघ्र स्वास्थ्यलाभको कामना गरेकी छन् ।उनले नेपालीको सुरक्षाको व्यवस्था गर्न र घाइतेको उचित उपचारको पहल गर्नसमेत सरकारसँग माग गरेकी छन् ।काबुलस्थित क्यानेडेली दूतावसमा सुरक्षा गार्डकारुपमा कार्यरत् नेपाली नागरिकमाथि सोमबार बिहान ५ः४० बजे गरिएको आत्मघाती आक्रमणमा परी १४ नेपालीको निधन भएको थियो भने पाँच नेपाली घाइते भएका छन् । रासस 

फाइल फोटो
