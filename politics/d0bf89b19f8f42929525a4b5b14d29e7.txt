कांग्रेस र एमालेले लगे प्रधानमन्त्रीको उम्मेदवारी फारम

काठमाडौं, माघ २५ – (अपडेट) प्रधानमन्त्री चुनावको लागि नेपाली कांग्रेस र नेकपा एमालेले उम्मेदवारी दर्ता फारम लगेका छन् ।
उम्मेदवारी दर्ता सुरु भएकै दिन कांग्रेस र एमालेका प्रतिनिधिले मनोनयन फारम लगेका संसद सचिवालयले जनाएको छ ।
कांग्रेस सभासद आनन्दप्रसाद ढुंगाना र एमाले सभासद रामवीर मानन्धरले मनोनयन फारम बुझेर लगेको संसद सचिवालयका प्रवक्ता मुकुन्द शर्माले जानकारी दिनुभयो । कांग्रेस पार्टी सभापति तथा संसदीय दलको नेता सुशील कोइराला र एमाले संसदीय दलका नेता केपी ओलीका लागि उहाँहरुले फारम लैजानु भएको हो ।
शक्ति बाँडफाँडमा अझै सहमति जुटाउन नसकेका दुई ठूला दलले मनोनयन फारम लगेपनि शुक्रबार ४ बजेसम्म कसैको पनि उम्मेद्वारी दर्ता भएको छैन । उम्मेद्वारी दर्ता गर्ने समय शनिबार बेलुका ५ बजेसम्म छ । शनिबार बेलुकी साढे ५ बजे दर्ता क्रम अनुसार सूचि प्रकाशन गरिने सचिवालयका प्रवक्ता शर्माले जानकारी दिनुभयो ।
आइतबार बिहान ११ बजे प्रधानमन्त्रीका लागि चुनाव गर्नेे कार्यक्रम छ । राष्ट्रपतिले दिएको समयमा सहमतीय सरकार गठन हुन नसके पछि बहुमतीय प्रकृयाबाट प्रधानमन्त्री छान्न चुनाव हुन लागेको हो ।
