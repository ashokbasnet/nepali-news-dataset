सत्तापक्षसँग औपचारिक वार्ताको प्रयास गर्ने मोर्चाको निर्णय

काठमाडौं, फागुन २१ –  नेकपा माओवादी नेतृत्वको ३० दलीय गठबन्धनले सत्तारुढ नेपाली कांग्रेस र नेकपा एमालेसँग औपचारिक वार्ता गर्ने निर्णय गरेको छ । ३० दलीय गठबन्धनले बिहीबार एमाओवादीको संसदीय दलको कार्यालयमा बैठक गरी सत्तारुढ कांग्रेस र एमालेसँग औपचारिक वार्ता गर्ने निर्णय गरेको हो ।
एमाओवादी अध्यक्ष पुष्पकमल दाहल प्रचण्डले प्रधानमन्त्री सुशील कोइरालालाई भेटेको भोलिपल्ट गठबन्धन वार्तामा बस्न तयार भएको हो । संविधानसभाले प्रश्नावली प्रस्ताव समिति गठन गरेको विरोधमा गठबन्धन आन्दोलनमा उत्रिएपछि सत्तापक्ष र विपक्षी दलहरुबीच डेढ महिनादेखि औपचारिक वार्ता हुन सकेको छैन ।
प्रधानमन्त्री कोइरालाले दुई पटक औपचारिक रुपमा वार्ताको आह्वान गरेको र एमाओवादी अध्यक्ष प्रचण्डसँगको अनौपचारिक कुराकानीमा सहमतीय प्रक्रियाबाटै संविधान बनाउने प्रतिबद्धता जनाएको भन्दै गठबन्धन एक महिना लामो आन्दोलनपछि औपचारिक वार्तामा बस्न तयार भएको हो ।
गठबन्धनले औपचारिक वार्तामा कांग्रेस र एमाले संविधानसभामा अगाडि बढाइएको बहुमतीय प्रक्रियाको सट्टा सहमतीय प्रक्रियाबाट संविधान बनाउन तयार नभए यही फागुन २६ गते दोस्रो चरणको आन्दोलन घोषणा गर्ने निर्णय पनि गरेको छ ।
एमाओवादी लगायतका विपक्षी दलको विरोधका बाबजुद संविधानसभाले संविधानका विवादित विषयमा १ सय ९२ वटा मूल र ४० वटा वैकल्पिक सहित २ सय ३२ वटा प्रश्नावली तयार गरिसकेको छ ।
तर विपक्षी दलहरुसँग वार्ता गरेर सहमतिमा पुग्नका लागि भन्दै प्रश्नावलीमाथिको छलफल भने अगाडि बढाइएको छैन । एमाओवादी लगायतका विपक्षी दल वार्तामा नआएको भन्दै कांग्रेस र एमालेले संविधानसभाको माघ २९ गते स्थगित बैठक जतिसक्दो छिटो बोलाएर प्रक्रिया अघि बढाउन संविधानसभाका अध्यक्ष सुवासचनद्र नेम्वाङसँग माग गरिसकेका छन् ।
