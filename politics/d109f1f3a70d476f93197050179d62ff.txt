प्रधानमन्त्री र चन्दबीच भेटवार्ता

काठमाडौं, जेठ २५ – राजनीतिक सहमतिका लागि पहल थालेका प्रधानमन्त्री डाक्टर बाबुराम भट्टराईले पूर्वप्रधानमन्त्री लोकेन्द्र बहादुर चन्दसँग भेटवार्ता गर्नुभएको छ । भक्तपुरको लोकन्थलीमा रहेको चन्द निवास पुगेर भट्टराईले चन्दसँग भेटवार्ता गर्नुभएको हो ।

 

भेटमा प्रधानमन्त्रीले सबै विषयमा प्याकेजमै सहमति गरेर समस्या समाधान गर्नुपर्नेमा जोड दिएको उहाँको निजी सचिवालयले जनाएको छ । सहमतिका लागि आफू पद छोड्न तयार रहेको तर अहिले नै राजिनामा दिँदा अर्को अन्यौल हुने भन्दै प्रधानमन्त्रीले सबै दल मिलेर छिटो राष्ट्रिय सहमति गरेर जानुपर्ने प्रधानमन्त्रीले बताउनुभएको छ ।

पूर्व प्रधानमन्त्री चन्दले राष्ट्रिय सहमतिमै जानु पर्ने भन्दै त्यसका लागि काम गर्न प्रधानमन्त्रीलाई आग्रह गर्नुभएको छ ।

यसअघि विहान प्रधानमन्त्री भट्टराईले पूर्व प्रधानमन्त्री एवं राष्ट्रिय जनशक्ति पार्टीका अध्यक्ष सूर्यबहादुर थापासित भेट गर्नुभएको थियो । प्रधानमन्त्री भट्टराईले बिहीबार पूर्व प्रधानमन्त्री एवं एमाले बरिष्ठ नेता माधवकुमार नेपाल र पूर्व प्रधानमन्त्री एवं काँग्रेस नेता शेरवहादुर देउवालाई छुट्टाछुट्टै भेट्नुभएको थियो ।

कांग्रेस, एमाले, जनशक्ति लगायतका विपक्षी दलहरुले सरकार बिरुद्धको मोर्चाबन्दी तीव्र पारेपछि प्रधानमन्त्री भट्टराईले सहमतिको प्रयास थाल्नुभएको हो ।
