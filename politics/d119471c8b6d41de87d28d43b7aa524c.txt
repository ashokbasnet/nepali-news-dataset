निर्वाचन आयोगद्वारा चुनावी छलफल तिव्र

बोमलाल गिरी/उज्यालो । काठमाडौं, पुस ११ - निर्वाचन आयोगले आगामी चुनावका लागि छलफल तिव्र पारेको छ । बैशाखमा संविधानसभा चुनाव हुने/नहुने निश्चित नभए पनि आयोगले तयारी तिब्र पारेको हो ।

आयोगले निर्वाचन आचार संहिता र राजनीतिक दल सम्बन्धी अध्यादेश २०६९ का बारेमा आयोगमा दर्ता भएका सबै दलसँग छलफल गरेको छ । सोमवार आयोगमा दर्ता भएका एक देखि ५७ नम्बर सम्मका दलहरुसँग छलफल गरेको आयोगले वुधवार ५७ देखि एक सय १४ नम्वरसम्मका राजनीतिक दलसँग छलफल गरेको हो ।

आयोगका प्रवक्ता अनिलकुमार ठाकुरले चुनावका लागि तयार पारिएका अध्यादेश, चुनावको मिति, नियुक्ति लगायतका विषयमा छलफल भएको जानकारी दिनुभयो । आयोगले स्थानीय निकायको चुनावदेखि संविधानसभा चुनावसम्म काम लाग्ने गरी नमूना आचार संहिता तयार पार्ने गरी दलहरुसँग छलफल गरेको हो ।

प्रवक्ता ठाकुरले भविष्यमा राम्रो कानून निर्माणका लागि दलहरुसँग सुझाव मागिएको बताउनुभयो ।
