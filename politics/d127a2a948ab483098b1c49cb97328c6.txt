जनयुद्ध सफल नहुने भएपछि शान्ति प्रक्रिया थालेँ : प्रचण्ड

काठमाडौं, असार ६ – नेकपा माओवादी केन्द्रका अध्यक्ष तथा पूर्वप्रधानमन्त्री पुष्पकमल दाहाल प्रचण्डले देश र जनतालाई थप नोक्सान पुग्ने अवस्था आएपछि आफूले शान्ति प्रक्रिया सुरु गरेको बताउनुभएको छ । 
जनयुद्ध सुरु हुनु र अन्त्य हुनुमा देशभित्र र बाहिरको घटना क्रमले भूमिका खेलेको उल्लेख गर्दै प्रचण्डले युद्धका कारण देशमा थप क्षति हुन नदिन आफूले शान्ति प्रक्रिया सुरु गरको बताउनुभएको हो । 
पत्रकार उजिर मगरको संस्मरणात्मक पुस्तक ‘अंश’को लोकार्पण गर्दै प्रचण्डले उपयुक्त समयमा आफूले देशलाई शान्ति प्रक्रियामा ल्याएको उल्लेख गर्नुभयो । जनयुद्ध प्रचण्ड वा बाबुरामको व्यक्तिगत स्वार्थका लागि नलडिएको बताउँदै नेपाली समाजको रुपान्तरणका लागि सुरु गरिएको तर त्यसलाई निरन्तरता दिँदा देश र जनताले थप क्षति व्यहोर्ने र युद्ध पनि सफल नहुने भएपछि दलहरुसँग छलफल अघि बढाएको उहाँले बताउनुभयो ।  
‘हामीले रिभोलुसनरी रोमान्समा जनयुद्ध सुरु गरेका थिएनौं । राष्ट्रिय तथा अन्तर्राष्ट्रिय बहुआयामिक पक्षलाई मूल्यांकन गरेर जनयुद्ध सुरु र अन्त्य गरेका हौं, उहाँले अगाडि भन्नुभयो, ‘एक/दुई लाख जनता मरेपछि पूरै जित वा हारको अवस्था आउन सक्थ्यो । तर, हामी त्यतातर्फ लागेनौं ।’
४४ सालमै युद्ध सुरु गर्ने तयारी 
पुस्तकको लोकार्पण गर्दै दाहालले २०४४ सालमै जनयुद्ध सुरु गर्न आफूले सैनिक तालिम सुरु गरेको सार्वजनिक गर्नुभयो । गोरखाको सिरानचौरको जंगलमा दुईवटा बन्दुक र केही पेस्तोलसहित तालिम लिए पनि परिस्थितिले त्यसबेला जनयुद्ध सुरु गर्ने अवस्था नआएपछि आफू पछि हटेको उहाँको भनाई छ । 
‘हामी २०४४ सालमै जनयुद्ध सुरु गर्न चाहन्थौं । त्यसका लागि तयारी पनि गरेका थियौं । तर, २०४६ सालको आन्दोलमै लाग्नु उपयुक्त भएकाले त्यतै लाग्यौं, प्रचण्डले भन्नुभयो, ‘४४ सालमै युद्ध सुरु गरेको भए त्यसले पञ्चायत पक्षधरलाई नै सहयोग पुग्थ्यो ।’ व्यक्तिगत स्वार्थले जनयुद्ध नभएको बताउँदै प्रचण्डले नेपाली समाजको सामाजिक, आर्थिक र सांस्कृतिक रुपान्तरणका लागि जनयुद्ध सुरु गरेको बताउनुभयो । जनयुद्धका क्रममा आफूहरुबाट पनि गल्ती भएको बताउँदै आफूले जनयुद्धकै समयमा पनि र शान्तिप्रक्रियामा आइसकेपछि पनि गल्ती स्वीकार गरेको उहाँले बताउनुभयो । आफूहरुले गल्ती स्वीकार गरे पनि राज्यपक्षबाट भएको गल्तीलाई उसले अझसम्म पनि स्वीकार नगरेको गुनासो उहाँले गर्नुभयो ।
सक्कली र नक्कली राजामा फरक
अध्यक्ष दाहालले माओवादी सुरुदेखि नै वार्ताको पक्षमा रहेको खुलासा गर्नुभयो । देशको समस्या समाधान गर्न राजा वीरेन्द्र र ज्ञानेन्द्रसँग वार्ताको कोसिस भए पनि सफल हुन नसकेको बताउनुभयो । वीरेन्द्रका कान्छा भाइ धिरेन्द्रसँग कुराकानी भएपछि राजालाई नै भेट्ने तयारी हुँदा हुँदै हत्या भएकाले सफल नभएको उल्लेख गर्नुभयो । ज्ञानेन्द्र राजा भएपछि पनि वार्ताको कोसिस भएको तर उनले गम्भीरता पूर्वक नलिएको दाहालको अनुभव थियो । उहाँले भन्नुभयो, ‘देशको समस्या समाधान गर्न नाटकीय ढंगबाट राजा भएका ज्ञानेन्द्रले पहल नगरेकाले उनले पाएको मौका छोप्न असफल भएका हुन् ।’ 
ट्वीन टावरमा आक्रमण भएपछि हामी पछि हट्यौँ
सन् २००१ को सेप्टेम्बर ११ मा अमेरिकाको ट्वीन टावरमा आक्रमण भएपछि विश्वको राजनैतिक घटनाक्रम परिवर्तन भएको प्रचण्डले बताउनुभयो । नेपालको जनयुद्ध नेपालको क्षेत्रीय परिस्थितिले मात्रै सम्पन्न नहुने र विश्वराजनीतिमा देखिएको परिवर्तनले आफूहरुलाई पनि जनयुद्ध सफल गर्न चुनौती देखिएकाले शान्तिप्रक्रियामा आएको उहाँले उल्लेख गर्नुभयो । 
आतंकवादको अन्त्य गर्ने बहानामा हामीमाथि पनि ठूला राष्ट्रले नजर लगाउने देखिएकोले देशलाई अन्तर्राष्ट्रिय आक्रमणबाट जोगाउन जनयुद्ध त्यागेर शान्तिप्रक्रियामा आएको उहाँले बताउनुभयो ।
