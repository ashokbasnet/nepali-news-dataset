‘संविधान संशोधन नभए मधेसमा चुनाव हुन्न’

काठमाडौं, भदौ ८ – मधेसी मोर्चाका नेता मनिष सुमनले संविधान संशोधन नगरी चुनाव हुनै नसक्ने दावी गर्नुभएको छ । मधेसी, आदिवासी, जनजाति सबैका भावनालाई समेटेर संविधान संशोधन गरेर संविधानलाई सर्वस्वीकार्य बनाउनुपर्ने उहाँको भनाई छ ।
बुधबार रिपोटर्स क्लबमा भएको कार्यक्रममा नेता सुमनले स्थानीय निकाय पुनर्संरचना आयोगको काम तत्काल रोक्नुपर्ने माग गर्नुभयो । ‘पहिला राज्यको पुनर्संरचना गर्नुपर्छ, सिमांकनको एकिन अवधारणा आउनुपर्छ’ उहाँले भन्नुभयो । यथावस्थामा आफूहरुले तराईमधेसमा चुनाव हुनै नदिने उहाँको दाबी थियो । 
५६५ को संख्या व्यावहारिक छैन : साउद
नेपाली कांग्रेसका नेता एन पी साउदले आयोगले सिफारिश गरेबमोजिम ५ सय ६५ को संख्याको बारेमा आफ्नो पार्टीले कुनै सहमति नजनाएको स्पष्ट पार्नुभयो । 
साउदले आयोगले सिफारिश गरेको संख्या अव्यवहारिक रहेको आरोप लगाउँदै भन्नुभयो, ‘यसले पुनर्संरचना हुनै सक्दैन, यो संख्या बढाउनुपर्छ, यसमै सिमित हुनै सकिँदैन, कम्तिमा अहिलेको इलाकाको संख्या ९ सय २७ लाई आधार बनाएर संख्या निर्धारण गर्नुपर्छ ।’ 
यद्धपी उहाँले अहिलेको इलाकाको संख्यालाई आधार मान्ने हो भनेपनि केही तलमाथि हुन सक्ने बताउनुभयो । उहाँले चुनाव गराउनको लागि राजनीतिक सहमति हुनुपर्ने आवश्यकत्ता औंल्याउनुभयो । साउदले मुलुक अहिले संक्रमणकालिन अवस्थामा रहेको उल्लेख गर्दै विद्यमान गाविसको संख्यालाई आधार मानेर पनि चुनाव गराउन सकिने स्पष्ट पार्नुभयो । 
साउदले मधेसी मोर्चाले चुनाव हुन दिन्न भन्नु र विरोध गर्नु भनेको विरोधको नाममा विरोध मात्रै भएको टिप्पणी गर्नुभयो ।
