प्रधानन्यायाधीशले राजीनामा नदिनेः मन्त्री शर्मा

बाग्लुङ, फागुन १९ – एकीकृत नेकपा माओवादीका नेता एवं शिक्षा मन्त्री दिननाथ शर्माले प्रधानन्यायाधीशले राजीनामा नदिएरै चुनावी सरकारको नेतृत्व गर्ने बताउनुभएको छ । प्रधानन्यायाधीश खिलराज रेग्मीको नेतृत्वमा चुनावी सरकार गठन गर्ने गरी दलहरुबीच भएको सहमति उपयुक्त भएको भन्दै उहाँले प्रधानन्यायाधीशले राजीनामा नदिने बताउनुभयो ।

क्रान्तिकारी पत्रकार सघंले बागलुङमा गरेको पत्रकार भेटघाटमा मन्त्री शर्माले सरकार बनाउने क्रममा दलहरुबीच मन्त्रीमा भागबण्डा नगरी प्रधानन्यायाधीशलाई सहज हुने गरी स्वतन्त्र व्यक्तिहरुलाई नै सहभागी गराउनु पर्नेमा जोड दिनुभयो ।
