आफूहरुको अवधारणलाई द्वन्द्व चर्काउने अस्त्र नबनाउन एमाओवादीसँग कांग्रेस–एमालेको आग्रह

काठमाडौं, कात्तिक १९ – नेपाली कांग्रेस र नेकपा एमालेले आफ्नो साझा अवधारणालाई द्वन्द्व चर्काउने अस्त्रका रुपमा नलिन एकीकृत नेकपा माओवादीलाई आग्रह गरेका छन् ।
संवैधानिक राजनीतिक संवाद तथा सहमति समितिका सभापति डा. बाबुराम भट्टराईको पहलमा बुधबार बसेको बैठकमा कांग्रेस र एमालेका नेताहरुले संविधान निर्माणको प्रक्रियालाई नयाँ गति दिन साझा अवधारणा बनाएको भन्दै संविधानका मुख्य विषयमा पुस महिनासम्म सहमतिको प्रयास गर्ने बताए ।
बैठकमा कांग्रेसका उपसभापति रामचन्द्र पौडेल, एमालेका उपाध्यक्षद्वय भीम रावल र विद्यादेवि भण्डारी, एमाओवादी अध्यक्ष पुष्पकमल दाहाल प्रचण्ड, राप्रपा नेपालका अध्यक्ष कमल थापा र राप्रपाका अध्यक्ष सुर्यबहादुर थापा सहभागि हुनुहुन्थ्यो । बैठकमा कांग्रेस र एमालेका नेताहरुले आफूहरुको साझा अवधारणाले संविधान निर्माणको काममा नयाँ बहसको आरम्भ भएको बताए ।
उनीहरुले आफूहरुको अवधारणालाई लिएर जथाभावी अभिव्यक्ति नदिन पनि एमाओवादी अध्यक्ष प्रचण्डसँग आग्रह पनि गरे । बैठकमा संवाद समितिको बैठक बोलाउने बारेमा छलफल भएपनि कुनै निर्णय भने भएन । समितिको बैठक मंगलबार समय नतोकि स्थगित गरिएको थियो ।  दलहरुबीच पछिल्लोपटक बढेको तिक्तता मेटाउनका लागि बिहीबार प्रधानमन्त्री सुशील कोइरालासहितको उपस्थितिमा प्रमुख तीन दलको बैठक गर्ने सहमति भएको छ ।
