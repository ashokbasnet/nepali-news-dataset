सशस्त्र भूमिगत पार्टीका कमाण्डरसहित पाँच जना पक्राउ

शैलेन्द्र महतो/उज्यालो ।
जनकपुर, चैत १८ - तराई क्षेत्रमा सशस्त्र गतिविधि गर्दै आएको जनतान्त्रिक टाइगर जनशक्ति पार्टीका अध्यक्षसहित पाँच जना धनुषामा पक्राउ परेका छन् । 
सञ्चार उद्यमी अरुण सिंघानियाका हत्या आरोपीसमेत रहेका पार्टीका अध्यक्ष धनुषा गणेशमान चारनाथ नगरपालिका-२ धारापानी बस्ने ३६ वर्षका धर्ती सिंह भनिने चन्द्रदीप यादवसहित पाँच जनालाई धनुषा प्रहरीले पक्राउ गरी बिहीबार सार्वजनिक गरेको छ ।
यादवलाई बुधबार बिहान जनकपुर उपमहानगरपालिका-१ वकिलटोलबाट गोप्य सूचनाको आधारमा पक्राउ गरेको प्रहरी उपरीक्षक रामदत्त जोशीले बताउनुभयो । २०६६ फगुन १७ गते होलीका दिन जनकपुर डुुडे पत्रिका तथा रेडियो टुडेका संस्थापक अरुण सिंघानियाको जनकपुरको शिवचोकमा गोली हानी हत्या गरेको घटनाको योजनाकार रहेको उपरीक्षक जोशीले बताउनुु भयो । 
उनी माघ २२ गते धनुुषाको बालाबाखर बस्ने ५० वर्षका कांग्रेस नेता राजेन्द्र यादवलाई गोली हानी हत्या र सोहि दिन गणेशमान चारनाथ नगरपालिका स्थित विरेन्द्र बजार बस्ने नसिम राईनमाथि गोली प्रहार गरेको घटनामा संलग्न रहेको प्रहरीले जनाएको छ । अभियुुक्त यादवले उद्योगपति, व्यवसायीलाई धाकधम्की तथा चन्दा अशुुली गर्दै आएकोसमेत प्रहरीको आरोप छ ।  
जनतान्त्रिक जनशक्ति पार्टीका अध्यक्ष यादवलाई सघाएको भन्दै अरु चार जना पक्राउ परेका हुन्  । पक्राउ पर्नेमा बालाबाखर-६ बस्ने ३५ वर्षकी कल्याणी देवी यादव, गाणेशमान चारनाथ नगरपालिका-२ बस्ने १९ वर्षका रविन यादव, ४६ वर्षका योगी भनिने रामसुन्दर यादव र सबैला नगरपालिका-१० भटियनका २१ वर्षका सुन्देशर ठाकुर रहेका छन् । 
प्रहरीका अनुुसार बुधबार पक्राउ परेका पाँच जनासहित हालसम्म जनतान्त्रिक जनशक्ति पार्टीका १५ जना कार्यकर्ताहरु पक्राउ परीसकेका छन् । उनीहरुको साथबाट दुई वटा पेस्तोल, नेपाली सिम कार्ड १२ वटा, भारतीय सिम कार्ड २ वटा, ३१ राउण्ड गोली, ४ वटा मोवाइल, कोरेक्स १०० एमएल २३ बोतलसाथै पार्टीको लेटरप्याड र पर्चा पम्पलेटहरु बारामद गरको प्रहरीले जनाएको छ ।
