चुनाव खर्च पेश नगर्ने उम्मेद्वारसँग निर्वाचन आयोगले स्पष्टीकरण माग्यो

काठमाडौ, असार १९ – निर्वाचन आयोगले मंसिर ४ गते भएको संविधानसभा चुनावको खर्च विवरण पेश नगर्ने प्रत्यक्षतर्फका एक हजार ८ सय ८९ जना उम्मेदवारसँग स्पष्टीकरण मागेको छ ।
आयोगले बिहीबार गोरखापत्रमा उम्मेदवारको नामसहित सूचना प्रकाशित गरेर खर्च विवरण नबुझाएकोमा कारवाही किन नगर्ने ? भन्दै एक हप्ताभित्र सफाई पेश गर्न आग्रह गरेको छ ।
चुनावको अन्तिम नतिजा आएको ३५ दिनभित्र खर्च विवरण जिल्ला निर्वाचन कार्यालयमा बुझाइसक्नुपर्ने कानुनी व्यवस्था भएपनि नेपाली कांग्रेस, नेकपा एमाले, एकीकृत माओवादी लगायत दलका १ हजार ८ सय ८९ जनाले खर्च विवरण नबुझाएको निर्वाचन आयोगले जनाएको छ ।
उम्मेदवारले एक हप्ताभित्र निर्वाचन आयोगमा सिधै वा जिल्ला निर्वाचन कार्यालय मार्फत सफाइ पेश गर्न सक्ने आयोगको भनाई छ । सातदिनभित्र चित्तबुझ्दो स्पष्टीकरण नदिए खर्च विवरण पेश नगर्ने उम्मेदवारलाई जरिवाना गरिने आयोगले जनाएको छ ।
