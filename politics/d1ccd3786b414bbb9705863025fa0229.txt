हरेक निर्वाचन क्षेत्रमा एक जना केन्द्रीय सदस्य रहनेगरी कार्य विभाजनको प्रस्ताव

काठमाडौं, माघ १५ – एकीकृत नेकपा माओवादीका अध्यक्ष पुष्पकमल दाहाल प्रचण्डले हरेक निर्वाचन क्षेत्रमा एक जना केन्द्रीय सदस्यले निर्वाचन क्षेत्रमै बसेर काम गर्नेगरी कार्यविभाजनको प्रस्ताव केन्द्रीय समितिमा पेश गर्नु भएको छ ।
बुधबार विहान पार्टी कार्यालय पेरिसडाँडा कोटेश्वरमा बसेको केन्द्रीय समिति बैठकमा उहाँले अहिलेलाई हरेक निर्वाचन क्षेत्रमा एक जना केन्द्रीय सदस्य पुगेर काम गर्ने र आउँदो वैशाखमा राष्ट्रिय सम्मेलन गर्ने प्रस्ताव पेश गर्नुभएको नेताहरुले बताएका छन् ।
सम्मेलनमार्फत सानो आकारको केन्द्रीय कार्यसमिति निर्माण गर्ने र राज्य, जिल्ला, क्षेत्र र गाउँसम्मकै नेतृत्व चुस्त दुरुस्त पार्ने विषयमा प्रचण्डले प्रस्ताव पेश गर्नु भएको छ । त्यसका लागि हालको केन्दीय समितिलाई आयोजक समिति बनाउने प्रचण्डको प्रस्ताव छ ।
कार्यविभाजनको विषयमा टुंगो लगाएर अनुशासन, संसदीय दलको नेता लगायतका एजेण्डामा छलफल हुने माओवादी नेता देवेन्द्र पौडेलले जानकारी दिनुभयो । माओवादीको केन्द्रीय समिति बैठक विहीबार फेरि बस्नेछ ।
