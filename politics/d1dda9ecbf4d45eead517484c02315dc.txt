लालबाबु भन्छन् : गिरिजाले सुरु गरे म पूरा गर्छु

सुमन  तिमल्सिना/उज्यालो । 
विराटनगर, कात्तिक २१ – आसन्न प्रतिनिधीसभा चुनावमा क्षेत्र नम्बर ६ मा वाम गठबन्धनको तर्फबाट उम्मेदवारी दिनुभएका लालबाबु पण्डितले आफ्नो जित सुनिश्चित भएको बताउनुभएको छ ।   
मंगलबार विराटनगरमा प्रेस चौतारी र प्रेस सेन्टरले संयुक्त रुपमा आयोजना गरेको ‘पत्रकारसँग उम्मेदवार’ कार्यक्रममा उहाँले चार हजार पाँच सय मतले जित्ने दावी गर्नुभयो । पहिलाका उम्मेदवारलाई मतदाताले चिनिसकेकोले आफ्नो जित सुनिश्चित भएको उहाँको दाबी छ । विराटनगरको विकासको काम यसअघि निर्वाचित भएर गएका नेताले गर्नै नसकेको दाबी गर्दै पण्डितले नागरिकको चाहनाअनुसार काम गर्ने भएकोले पनि आफ्नो जितको बिषयमा समस्या नरहेको बताउनुभयो । साविक टंकीसिनवारी गाविस  विराटनगरमा जोडिन नदिने र विराटनगरलाई महानगरपालिका बनाउन अबरोध गर्ने  शेखर कोइराला आफ्ना प्रतिपक्षी भएकोले पनि नागरिकले आफूलाई मत दिने विश्वास उहाँले ब्यक्त गर्नुभयो । आफू आर्थिक रुपमा पनि पारदर्शी भएको भन्दै चुनावमा अर्थ नभई विकासका एजेन्डा, संविधान कार्यान्वयन, सामाजिक सद्भाव र देशभक्ति लिएर जाने नेता पण्डितले बताउनुभयो ।  
विराटनगर एमाले माओवादीका कारण बल्ल बल्ल महानगर भएको भन्दै उहाँले पूर्वाधारविहीन महानगर अहिले बोर्डमा मात्र सिमित भएको र यसको मुख्य कारण कांग्रेस भएको आरोप लगाउनुभयो । विराटनगरमा भ्यु टावर बनाउने भनेर स्वर्गीय नेता गिरिजाप्रसाद कोइरालाले पटक पटक उदघाटन गरे पनि कसैले पूरा गर्न नसकोले त्यो पूरा गरेर देखाउने उहाँको दाबी छ ।  
सोही निर्वाचन क्षेत्रको ‘क’ बाट उम्मेदवारी दिएका प्रचण्डका ज्वाँइ जीवन आचार्य र ‘ख’ बाट उम्मेदवारी दिनु भएका डा. रमेश पोखरेलले अब ढाँटेर भोटको खेती गर्नेहरुको अस्तीत्व नरहने बताए ।
विकासमा कामहरु रोकिएको, सडक विस्तारले गति नलिएको, नहरको मर्मत, विराटनगरभित्र पर्ने केसलिया नहरको ढिलाई, बाइपास रोड बनाउने लगायतका कामहरु उम्मेदवारको प्राथमिकतामा परेको छ ।
