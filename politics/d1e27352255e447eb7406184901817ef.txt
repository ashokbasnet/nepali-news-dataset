प्रधानमन्त्री कोइराला र राष्ट्रसंघीय महासचिव मुनबीच भेटवार्ता

काठमाडौं, असार ७ – प्रधानमन्त्री सुशील कोइराला र राष्ट्र संघका महासचिव बान कि मुनबीच भेटवार्ता भएको छ । भेटमा नेपालको संक्रमणकालीन अवस्था, शान्ति प्रक्रिया र संविधान निर्माणबारे छलफल भएको छ ।
भेटमा महासचिव बानले सत्य निरुपण तथा मेलमिलाप र बेपत्ता सम्बन्धी आयोग गठनबारे चासो व्यक्त गर्नुभएको थियो । जवाफमा प्रधानमन्त्री कोइरालाले आयोग गठन प्रक्रियामा रहेको र एक वर्ष भित्रै संविधान बन्ने विश्वास दिलाउनुभएको थियो ।
भेटपछि राष्ट्र संघका लागि नेपालको स्थायी नियोगले निकालेको विज्ञप्तिमा शान्ति मिशनमा नेपालले पर्‍याएको योगदानको प्रशंसा गर्दै महासचिव बानले अब लैंगिक हिसाबले पनि सन्तुलित बनाउन आग्रह गरेको उल्लेख छ । प्रधानमन्त्री कोइरालाले महासचिव बानलाई भ्रमणको निम्तो दिनुभएको छ । प्रधानमन्त्री कोइराला उपचारका लागि अमेरिकामा हुनुहुन्छ ।
