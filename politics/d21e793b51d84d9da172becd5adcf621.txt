दोस्रो चरणको चुनाव : कसैलाई फलिफाप कसैलाई अभिसाप ?

अर्जुन पोख्रेल/उज्यालो । 
दोस्रो चरणमा चुनाव भएका ३५ जिल्लाका ३ सय ३४ स्थानिय तहमध्ये अब २० ठाउँको अन्तिम परिणाम आउन बाँकी छ । पहिलो चरणमा जस्तै दोस्रो चरणमा पनि एमाले पहिलो, कांग्रेस दोस्रो र माओवादी तेस्रो स्थानमा रहने पक्काजस्तै भएको छ । प्रतिस्पर्धाको नतिजा पहिल्यै अनुमान गर्न नसकिनु स्वभाविक नै हो तर कतिपय ठाउँमा दलका गढ भनिएका अनि फलाना उम्मेदवारले त जितिहाल्छन नि भन्ने आँकलन गरिएका ठाउँमा उनीहरु पराजित भएका छन् । मतदाताले दल र नेताका पुराना विरासत ढालिदिएका छन् ।
प्रदेश नम्बर १ मा एमाले पहिलो बन्छ, ५ मा मुख्य तीन दलको प्रतिस्पर्धा हुन्छ, अनि प्रदेश नम्बर ७ मा कांग्रेसले बहुमत ल्याउँछ भन्ने अनुमान चुनावअघि सबैले गरेका थिए । अनुमानअनुसार प्रदेश नंबर १ का १४ जिल्लाका १ सय ३७ तहमध्ये एमालेले ५९ वटा तह जितिसकेको छ । तर प्रदेश नंबर ७ मा भने जसरी कांग्रेसलाई बलियो ठानिएको थियो, त्यस्तो देखिएन । प्रदेश नंम्बर ७ का ८८ वटा स्थानीय तहमध्ये कांग्रेसले एमालेले जति नै अर्थात ३८ वटा तह मात्रै जितेको छ । कसैले भत्काउन नसक्ने किल्ला मानिएको डडेल्धुराको अमगरढी नगरपालिका गुमाएको कांग्रेसले दोस्रो चरणको चुनावमा  प्रदेश नंबर ७ का अरु धेरै आधार इलाकामा जित हासिल गर्न सकेन । धनगढी उमहानगरपालिकामा काँग्रेसका उम्मेद्वारलाई स्वतन्त्र उम्मेद्वारलाई कडा टक्कर दिइरहेका छन् ।
प्रधानमन्त्री शेरबहादुर देउवाको जिल्ला डडेल्धुरा क्लिनस्वीप गर्ने कांग्रेसको योजना आफ्नै दलभित्रको किचलो र उम्मेदवार छनौटमा भएको ढिलाइका कारण भत्कियो । रमेश लेखककै नगरपालिका बेदकोटको प्रमुख र उपप्रमुख एमालेका उम्मेदवारले जितेका छन् । डडेल्धुरामा कांग्रेसले ४ एमालेले २, माओवादीले १ तहमा जिते । कांग्रेसलले ठूलो आशा राखेको कैलालीका १२ तहमध्ये एमालेले ७ वटामा जित निकाल्यो ।
५० सिट जित्छौं भनेर ढुक्क भएको कांग्रेस प्रदेश नंबर ५ मा एमालेभन्दा पछि परेपछि राम्रैसँग समिक्षा गर्ने जनाइसकेको छ । डोटी, डडेल्धुरा, बझाङ लगायतका जिल्लामा भोगेको हारबाट कांग्रेसले दोस्रो चरणमा एमालेलाई उछिन्ने योजना तुहिएको छ । 
त्यसो त प्रदेश नंबर ७ मा एमालेले पनि आफ्ना आधार इलाका गुमाएको छ । एमालेका प्रभावशाली नेता भीम रावलको जिल्ला अछामका १० मध्ये ३ मा मात्रै एमालेले जित्यो, अछामका ५ वटा तहमा कांग्रेसका उम्मेदवार विजयी भए । प्रदेश नंबर ७ का अन्य जिल्लामा एमाले र कांग्रेसको मिश्रित नजिता आएको छ । ३० भन्दा धेरै सिट पक्का जित्ने दावी गरेको माओवादी केन्द्र ९ वटा तहमा मात्र विजयी झण्डा फहराउन सक्यो । रुकुमका बाँकी स्थानीय तह जितेपनि माओवादीले जित्ने आशा गरेको कञ्चनपुर, अछाम, कैलाली  बझाङ लगायतका जिल्लामा मतदाताको साथ पाएन । 
प्रदेश नम्बर ५ मा एमाले केही अघि भएपनि मिश्रित नजिता आएको छ । तर सबै दलका किल्ला ढलेका छन् ।  प्रदेश नंबर ५ का १ सय ९ तहमध्ये एमालेले ४ उपमहानगरपलिका, २ नगरपालिकासहित ४२, कांग्रेसले १२ नगरपालिकासहित ३८ र माओवादीले ६ नगरपालिकासहित १९ स्थानमा जितेका छन् । लुम्विनी अञ्चल बाहेक एमालेले प्रदेश नम्बर ५ का अन्य जिल्लाबाट उतिसारो आशा गरेको थिएन् ।  तर बाँके, बर्दिया, दाङ, प्यूठान, रोल्पा लगायतका जिल्लाबाट एमालेले ‘उपहार’ सिट जित्यो । 
दाङ्गका २ वटा उपमहानगरपालिका सहित ६ तहमा एमाले विजयी भयो, कांग्रेसले ३ तहमा मात्रै चित्त बुझाउनुपर्‍यो । काँग्रेसको गढ मानिने दाङका स्थानीय तहको चुनावी परिणाम पछि काँग्रेस रन्थनिएको छ । एमालेले २०४८ साल यताकै राम्रो नतिजा निकाल्यो । कांग्रेस नेता खुमबहादुर खड्काको क्षेत्र लमहीमा नै कांग्रेस हार्‍यो । 
कांग्रेसले माओवादीको उद्गम थलो रोल्पामा एक तह जितेर रोल्पा पसेको संकेत दिएको छ । कृष्णबहादुर महरा, वर्षमान पुन, ओनसरी घर्ती लगायतका ठूला नेता र जनयुद्धको उद्गम थलो रोल्पामा कांग्रेस पस्न सफल हुनुलाई ठुलै उपलब्धी मानेको छ । रोल्पामा एमालेले पनि  चुनाव जितेको छ । 
यस्तै कम्युनिष्टकै किल्ला मानिने प्यूठानमा पनि कांग्रेसले ३ वटा सिट जितेको छ । ऐरावती, गौमुखी र नौबहिनीमा कांग्रेसको जितको खबरले धेरैजना छक्क परे । ५ सिट जित्छौं भन्ने माओवादी प्यूठानमा १ तहमा मात्रै विजयी भयो, त्यो पनि जनमोर्चासँगको गठबन्धनका कारण ।
माओवादी रोल्पाका १० वटा नै आफ्नो पोल्टामा पर्ने भन्दै ढुक्क भएको थियो । तर रोल्पाका ७ वटा तह मात्रै माओवादीको भागमा परे । तर, थवाङमा गठनबन्धन भत्काउँदै चुनाव जित्दा भने माओवादी केन्द्र रोल्पामा अझै कमजोर छैन रहेछ भन्ने बलियो जवाफ पनि दिन खोजेपनि होलेरी सहितका माओवादीका ‘माइतीघर’ मा एमालेले पाएको मतबाट भने माओवादी रोल्पामा कमजोर हुँदै गएको अनुमान लगाउनेहरु पनि छन् ।  
माओवादीलाई रुकुमले इज्जत धानिदियो । जिल्ला टुक्राउँदा आक्रोसित भएका नागरिक थुम्थुम्याउँदै माओवादीले पहिलो चरणमा चुनाव भएका ६ वटा तह र दोस्रो चरणमा भएका ३ वटा तहमा नै जित निकाल्यो । 
प्रदेश नम्बर ५ कै कुरा गर्दा गुल्मीको रेसुङ्गामा कांग्रेसको आत्मबलले काम गरेन । कांग्रेसका चन्द्र भन्डारी र एमालेका प्रदिप ज्ञवालीले रेसुङा नगरपालिकालाई प्रतिष्ठाको विषय बनाएका थिए । रेसुङ्गमा कांग्रेसको बलियो उपस्थिती थियो तर देशैभर चलेको एमालेको लहरले रेसुङ्गा पनि बढार्न सफल भयो । 
बुटवलमा उपमहानगरपालिकामा कांग्रेस र माओवादीको गठबन्धनले पनि एमालेलाई रोक्न सकेन । नेता बालकृष्ण खाँडको क्षेत्र रुपन्देहीको तिलोत्तमा र शुद्धोधनमा  पनि कांग्रेसले आधार इलाका जोगाउन सकेन । त्यहाँपनि एमाले हावी भयो । पाल्पाको रामपुरमा भने कांग्रेसको सानदार पुनरागमन गर्‍यो । रामपुरमा माओवादी र एमालेको गठबन्धनलाई पछार्दै कांग्रेसले मेयर जित्यो ।
प्रदेश नम्बर १ का १ सय ३७ तहमध्ये एमालेले ५९ र कांग्रेसले ४७ प्रमुख जितेका छन् । धनकुटाका कुनैपनि स्थानीय तहमा अरु कुनैपनि दलका उम्मेद्वारलाई जित्न नदिएर एमालेले लाल किल्ला सावित गरेको छ । तेह्रथुमका ६ मध्ये ५ वटा स्थानीय तह जितेपनि काँग्रेसले उसलाई कडा टक्कर दियो । लालीगुरास नगरपालिकामा काँग्रेस विजयी भयो । बाँकी ५ वटामा पनि काँग्रेस उम्मेद्वार १ सय देखि ३ सयको मतान्तरले मात्र पराजित भए । पुर्वी पहाडी जिल्लामा एमालेले राम्रै सफलता पाएपनि भोजपुरमा एमाले २०४८ साल यताकै कमजोर देखिएको छ । ९ मध्ये जम्मा ४ वटा गाउँपालिका जित्दा कांग्रेसले २ नगरपालिका सहित ४ वटामा जितेको छ । 
प्रदेश नम्बर १ मा एमालेले सवैभन्दा नराम्रोसँग चिप्लिएको जिल्ला मोरङ देखिएको छ । २०५४ सालको चुनावमा मोरङका ६५ मध्ये ४६ गाविस एमालेले जितेको थियो । तर एमालेले हारको कल्पना पनि नगर्ने सुन्दरहरैचा, रतुवामाइ, र लेटाङमा कांगे्रसको प्रवेश भयो । मदन भन्डारीको गृहनगर र गुरु बरालको निर्वाचन क्षेत्र सुन्दरहरैँचामा पनि एमालेले पराजय भोग्नुपर्‍यो । विराटनगरमा काँग्रेसको किल्ला भत्काउन फोरम लोकतान्त्रिकसंग साँठगाँठ गरेको एमालेका उम्मेद्वार अहिलेसम्म ३ हजारभन्दा बढी मतले पछि छन् । 
अध्यक्ष केपी शर्मा ओलीको गृह जिल्ला झापमा एमालेले सन्तोषजनक नतिजा ल्याएको छ । दमकको मतगणना बाँकी नै भएपनि एमालेका उम्मेद्वारको अग्रता कायमै छ । झापामा कांग्रेसले भने सोचेजस्तो उपस्थिती जनाउन सकेन । काँग्रेस नेता कृष्ण सिटौलाको क्षेत्र कचनकवलमा रुखलाई उछिन्दै राप्रपाको गाइले कब्जा जमायो । झापा राप्रपाका लागि राम्रो संगठन भएको जिल्लाका रुपमा उदाएको छ । र यसको यश पाएका छन महामन्त्री राजेन्द्र लिङदेनले । 
यो चुनावमा नयाँ शक्ति नेपाल र संघिय समाजवादी फोरम नेपालको गठबन्धनले ६, नेपाल लोकतान्त्रिक फोरमले ७, राप्रपाले ४, राजमोले २ र स्वतन्त्र उम्मेदवारी दिएका राजापाका नेताले २ ठाउँमा जितेका छन् । दलहरुले आफ्ना किल्ला ठानेका ठाउँमा अर्काे पार्टीले चुनाव जितेर रोचकता थपिएको छ भने चुनावमा भाग नलिएको राजपालाई उसकै स्वतन्त्र उम्मेदवारको जितले झड्का दिएको छ ।
