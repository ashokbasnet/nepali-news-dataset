भूकम्प पीडित भन्छन् ‘हाम्रो दुःख बुझ्न सरकार आएन, राजकुमार आए’

रमेश गिरी/उज्यालो ।
भक्तपुर, चैत ८ – नेपाल भ्रमणमा आउनु भएका बेलायती राकुमार ह्यारी आइतबार भूकम्प पीडितको शिविरमा आइपुग्दा ३ घण्टा प्रतिक्षा गरेर बसेका भूकम्प पीडित निकै खुसी भए । भूकम्पका कारण ११ महिनादेखि अस्थायी बासस्थान बस्दै आएका भक्तपुर नगरपालिका–१० ब्यासीका एक सय २० परिवार भूकम्प पीडितलाई राजकुमार आउँदा आफ्नो पीडा बुझ्न सरकार आए भन्दा बढी भयो ।
विद्यालय गएका शिविरका बालबालिका कक्षा नै छाडेर आएका थिए भने काममा जानेहरु पनि राजकुमारको स्वागतका लागि दिनभर काममा नगई बसेका थिए । बालबालिकादेखि बृद्धबृद्धा समेत बेलायती राजकुमार ह्यारी आउने प्रतिक्षामा बसेपनि झण्डै पौने ५ बजे शिविरमा पुग्दा शिविरमा बसेका भूकम्प पीडितले ताली बजाएर स्वागत गरे । ह्यारीले उत्सुकता पूर्वक शिविरको अवलोकन गर्नुभयो । त्रिपाल र टेण्डले भरिएको शिविर भित्रको ३ वटा टेण्ड भित्र पसेर भूकम्प पीडितको बसाईलाई नजिकबाट नियाल्नु भयो । सरकार अहिलेसम्म भूकम्प पीडितको दुःख बुझ्न नआए पनि बेलायती राजकुमार आएकोमा खुसी लागेको बताउँदै स्थानीय बद्रीलक्ष्मी कोजूले भन्नुभयो ‘राजकुमार म बस्ने शिविर भित्र गएर हेर्नु भयो, हाम्रो कष्टकर बसाई देखेर खिन्न हुनुभयो, सरकारले नदेखेको हाम्रो दुःख देखेर बेलायतका राजकुमार निकै खिन्न भएर जानुभयो ।’
शिविर कै भूकम्प पीडित रमिता सुवाललाई पनि ह्यारी आउँदा निकै खुसी लाग्यो । उहाँले भन्नुभयो ‘ह्यारीले सहयोग गर्लान भन्ने सोचाई पटक्कै होईन, दुःख बुझने सरकारका प्रधानमन्त्री, मन्त्री भन्दा छिटो त बेलायतका राजकुमार पो आईपुग्नु भो, त्यसैमा खुसी लाग्यो ।’
शिविरका अधिकांश भूकम्प पीडितले अहिलेसम्म भूकम्प पीडित कसरी बसेका छन् भनेर सरकारका कुनै मन्त्री समेत शिविरमा नआएकोमा दुःख व्यक्त गरे । सुवालले भन्नुभयो ‘अब त सरकारलाई शिविरमा हाम्रो दुःख बुझ्न आउन कर लाग्छ, सरकारले घर बनाउने पैसा छिटो दिए, यो दुःखको बसाई छोड्न पाइन्थ्यो भन्ने लाग्छ ।’
ह्यारी आफ्नो शिविरमा आउने भएपछि नजिकैको जेसिज स्कूलमा कक्षा १० मा पढ्दै गरेकी आकृति सुवाल पढाई नै छाडेर आईन् । उनलाई अंग्रेजी आउने भएरै होला, ह्यारीसँग कुरा गर्ने मौका पनि पाईन् । ‘ह्यारीले यस्तो शिविरमा कहिलेदेखि बसेको, अझै कति महिना बस्नु पर्छ, कति कठिन भइरहेको छ, पढाई कस्तो छ भनेर सोध्दा सबै दुःख हराए जसतै भयो’ सुवाल भन्छिन् ‘मैले यहाँ बस्दा निकै दुःख भएको, पिउने पानी समेत छैन, हाम्रो पढाई निकै बिग्रियो, यसवर्ष एसएलसी दिँदैछु भने, ह्यारीले बेष्ट अफ लक भन्दा मलाई निकै खुसी लाग्योे ।’
ह्यारी शिविरमा आउँदा यहाँका भूकम्प पीडितले आफ्ना सबै दुःख बिर्सिए । बेलायती राजकुमार कस्तो होला भन्ने निकै उत्साह रहेको शिविरका भूकम्प पिडित कक्षा ७ मा अध्ययन गर्ने प्रकृति सुवालले भनिन् ‘ह्यारीले हामीलाई नमस्कार गर्नुभयो, हामीसँग हात मिलाउनुभयो, फोटो खिचाउनुभयो, हामीले पनि उहाँसँग सेल्फी खिच्यौं, अनि हाम्रो दुःख सरकारलाई सुनाईदिनस है भन्यौ ।’
राजकुमार ह्यारीलाई शिविरमा बस्ने कक्षा ८ मा पढ्ने पुरुषोत्तम सुवालले शिविरकाबारेमा सबै जानकारी गराउनुभयो । भूकम्प गएपछि खुल्ला आकाशमा रात बिताउन परेको, भूकम्पले पारेको असरका बारेमा आफूले जानकारी गराएको उहाँले बताउनुभयो ।
सुवाल भन्नुहुन्छ ‘मेरो अवसर मैले ह्यारीलाई यहाँका दुःखकाबारेमा सबै बताए, उहाँले अब कसरी घर बनाउनु हुन्छ भनेर चिन्ता व्यक्त गर्नुभयो, मैले यहाँ बत्ति, पानीको समस्या भएको जानकारी गराए, नाकाबन्दीका कारण समस्या भएको बताए ।’
शिविरमा बस्दै आउनु भएकी ५२ वर्षकी रामकेशरी शितुखुले ह्यारीले भनेको केही कुरा बुझ्नु भएन । तर पनि नमस्कार गरेर आफूले खुसी व्यक्त गरेको भने बताउनुभयो । 
शिविर अवलोकनपछि ह्यारीले विश्वसम्पदा सूचीमा रहेको भक्तपुरको दरबारस्क्वायरका सम्पदाहरुमा भूकम्पले गरेको क्षतिको बारेमा अवलोकन गर्नुभएको थियो । त्यसअघि भक्तपुर आउने बित्तिकै नेपाल रेडक्रस सोसाइटी भक्तपुर शाखाले सञ्चालन गरेको आपत्कालीन राहत केन्द्रबाट प्रदान हुँदै आएको सेवाबारे जानकारी लिनुभएको थियो । उहाँले बेलायत सरकारको सहयोगमा भूकम्पपछि पीडितलाई राहत उपलब्ध गराउन बेलायत सरकारले रेडक्रस सोसाइटीमार्फत पठाएकोे राहत सामग्रीसहितको कन्टेनर निरिक्षण समेत गर्नुभएको थियो । उहाँलाई नेपाल रेडक्रस सोसाइटी भक्तपुर शाखाका सभापति मनोजकुमार थापाले बेलायत सरकारले पठाएको दुई हजार पाँच सय परिवारलाई पुग्ने राहत सामग्री मध्ये एक हजार दुई परिवारलाई वितरण गरिएको जानकारी दिनुभएको थियो ।
ह्यारीले रेडक्रसले राहत सामग्री पीडितलाई कसरी वितरण गरेको हो भन्ने जानकारी समेत लिनुभयो । राजकुमार ह्यारीले रेडक्रसमा आएका दुवाकोटका भूकम्प पीडितहरु चेतबहादुर कार्की, पार्वती खत्री र भक्तपुर नगरपालिका वडा नम्बर ८ का चासुखेलका विवेक डण्ड्ख्यासँग भूकम्प पीडितको अबस्था र राहत वितरणकाबारेमा जानकारी लिनुभएको थियो ।
- तस्बिर : किङग्सटन प्यालेस
