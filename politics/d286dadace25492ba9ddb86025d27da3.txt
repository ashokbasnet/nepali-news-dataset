समलिंगी तेश्रोलिंगी आफ्नै दल दर्ताको तयारीमा

काठमाडौं, बैशाख ३० - नेपालका लैंगिक अल्पसंख्यकले आफ्नै दल दर्ता गर्ने भएका छन् । कुनै पनि राजनीतिक दलले समलिंगी तेश्रोलिंगीलाई उम्मेदवार बनाउने प्रतिवद्धता नजाएपछि उनीहरुले पूर्व सभासद सुनिलवावु पन्तको अध्यक्षतामा दल दर्ता गर्ने निर्णय गरेका हुन् । 
देशभरका समलिंगी तेश्रोलिंगीको सोमबार काठमाडौंमा भएको राष्ट्रिय भेलाले दल खोल्ने निर्णय गरेको हो । काठमाडौंमा भएको भेलाले आउँदो संविधानसभामा प्रत्यक्ष र समानुपातिकमा उम्मेदवारी दिने घोषणा गरेको छ । 
पार्टीको नाम शान्ति, वातावरण र विकास पार्टी रहने छ । 
अधिकार प्राप्तीको अभियानलाई नयाँ उचाइमा पुर्याउने भन्दै समलिंगी तेश्रोलिंगीले पूर्व सभासद् सुनिलवावु पन्तको अध्यक्षतामा २३ सदस्यीय केन्द्रीय कार्य समिति गठन गरेका छन् । 
केन्द्रीय कार्य समितिको उपाध्यक्षमा संजिव गुरुङ (पिङकी) महासचिवमा मनिषा ढकाल, कोषाध्यक्षमा दुर्गा थापा सदस्यहरुमा भक्ति शाह, विष्णु अधिकारी लगायत रहेका छन् । 
दल दर्ताका लागि हस्ताक्षर संकलन गरिसकेकोले चाँडै नै दल दर्ताका लागि जाने लैंगिक अल्पसंख्यक समूदायको योजना छ । 
पूर्व सभासद् पन्तले यसअघि नेकपा संयुक्तको तर्फबाट संविधानसभामा समानुपातिकबाट प्रतिनिधित्व गर्नु भएको थियो । पन्त ६ सय १ सदस्यीय विघठित संविधानसभामा एक्लो समलिंगी सभासद् हुनुहुन्थ्यो ।
यसरी खुल्यो दल
समलिंगी तेश्रोलिंगी दल खोलिहाल्ने मनस्थितिमा थिएनन् । उनीहरुलाई १० हजार हस्ताक्षर संकलन गर्न नसकिरहेको हरियाली नेपाल पार्टीले केन्द्रीय समितिमा बस्न प्रस्ताव गरेको थियो । 
केही दिनको छलफल बिनानिष्कर्ष सकिएपछि समलिंगी तेश्रोलिंगीले निर्वाचन आयोगमा हस्ताक्षर सहित नयाँ दल दर्ता गर्न लागेका हुन् । 
आफूलाई मात्रै नेता ठान्ने राजनीतिक दलको व्यवहारले दिक्क भएकाले समलिंगी तेश्रोलिंगीलाई निराश बन्न नदिन आफुले अध्यक्ष पद सम्हालेको पूर्वसभासद पन्तले जानकारी दिनुभयो । 
दलको विधान, नियमावली र घोषणापत्र निर्माणको क्रममा रहेको शान्ति, वातावरण र विकास पार्टीका अध्यक्ष पन्तले जानकारी दिनुभयो ।
