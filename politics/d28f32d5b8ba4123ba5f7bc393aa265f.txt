संविधानका विवादित विषयमा निर्णय गर्ने अधिकार प्रचण्डबाट खोसियो

काठमाडौं, जेठ २१ – ३० दलीय मोर्चाले संविधानका विवादित विषय लगायतमा सम्पुर्ण निर्णय गर्ने अधिकार संयोजक समेत रहेका एकीकृत नेकपा माओवादीका अध्यक्ष पुष्पकमल दाहाल प्रचण्डलाई दिएको जिम्मेवारी खोसेको छ ।
बिहीबार सिंहदरबारमा बसेको मोर्चाको बैठकले आगामी दिनमा हुने दलका बैठकमा मोर्चाका तर्फबाट अन्य नेताहरु पनि सहभागी हुने निर्णय गरेको हो । यसअघि मोर्चाले संयोजक तोकेका व्यक्ति एकीकृत नेकपा माओवादीका अध्यक्ष दाहाल प्रचण्डलाई दिएको थियो ।
मोर्चाको संयोजनकारी भूमिका निर्वाह गरिरहेका प्रचण्डले नै मोर्चाका विषय दलीय बैठकमा उठाउने र दलीय बैठकमा उठेका विषयलाई मोर्चाको बैठकमा राखेर परामर्श तथा सुझाव लिने गर्नुभएको थियो ।
मोर्चाले उठाएका विषयलाई संयोजक प्रचण्डले प्रमुख दलको बैठकमा जस्ताको त्यस्तै नराखेको गुनासो बढेपछि बैठकले आउँदो बैठकमा मोर्चाका तर्फबाट अन्य नेताहरु पनि सहभागी हुने निर्णय गरेको हो । तर बैठकमा सहभागी हुने नेताको नाम भने मोर्चाले सार्वजनिक गरेको छैन ।
संयोजक प्रचण्डलाई दिएको अधिकार खोसेको बारे मोर्चाले स्पष्ट नबोलेपनि आगामी बैठकमा मोर्चाका तर्फबाट अन्य नेता पनि सहभागी हुने निर्णय गरेबाटै मोर्चा भित्रका दल प्रचण्डको क्रियाकलापबाट सन्तुष्ट नरहेको स्पष्ट हुन्छ ।
यसअघि मंगलबार बसेको बैठकमा भने नेताहरुले संयोजक प्रचण्डलाई विद्यमान राजनीतिक परिस्थिति र महाविपत्तिको समयलाई मध्यनजर गर्दै लचकताका साथ दलहरुसँग सहमति गर्न सुझाव दिएका थिए ।
