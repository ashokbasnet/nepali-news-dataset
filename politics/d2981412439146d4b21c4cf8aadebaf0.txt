पण्डितको अडानले महत अप्ठेरोमा

काठमाडौ, चैत २५ – विदेशको स्थायी वसोवास अनुमतिपत्र (पिआर) र ग्रिनकार्ड लिएका कर्मचारीलाई कारबाही गर्ने अभियानका कारण सामान्य प्रशासनमन्त्री लालबाबु पण्डित हिजोआज चर्चित हुनुहुन्छ ।
उहाँको अभियानलाई धेरैले प्रशंसा गरेपनि एकथरी मान्छे भने उहाँदेखि चिढिएका छन् । मन्त्री पण्डितको अभियान मन नपराउने यस्तै मान्छेहरुको समूहमा अर्थमन्त्री डा. रामशरण महत पनि पर्नुहुन्छ ।
आफ्नो काममा पण्डित बाधक बनेपछि महत असन्तुष्ट हुनुभएको हो । हाल सामान्य प्रशासन मन्त्रालयमा जगेडाको रुपमा रहेका सहसचिव भरत सुवेदीलाई अर्थ मन्त्रालयमा तान्न महत मरिहत्ते गरेर लाग्नुभएको छ । तर सहसचिव सुवेदीसँग अष्ट्रेलियाको पीआर भएका कारण अर्थ मन्त्रालयमा पदस्थापन भन्दा पनि कार्वाही गर्नुपर्ने अडानमा मन्त्री पण्डित हुनुहुन्छ । ‘सुवेदीको बारेमा अर्थ मन्त्रालयबाट पटकपटक दबाब आइरहेको छ, तर मन्त्रीज्यू कुनै हालतमा पनि आफ्नो अडानबाट पछि हट्ने मनस्थितिमा हुनुहुन्न’ पण्डित निकट स्रोतले उज्यालो अनलाइनसित भन्यो । स्रोतका अनुसार सहसचिव सुवेदीको अर्थमन्त्रीदेखि अख्तियारका उच्च निकायसम्म पहुँच छ ।
आफु नजिकको मान्छे भएकाले अर्थमन्त्री महत पनि सुवेदीलाई मन्त्रालयमा तान्न चाहनुहुन्छ । ‘कमजोर सचिव राख्ने र सहसचिव सुवेदीबाटै काम लिने मनस्थितिमा अर्थमन्त्री हुनुहुन्छ’ स्रोतले भन्यो ।
आफ्नो योजनामा मन्त्री पण्डितले अवरोध खडा गरेको भन्दै महत आक्रोशित हुनुहुन्छ । अघिल्लो हप्ता मन्त्रिपरिषद बैठकमा दुवै मन्त्रीबीच चर्काचर्की समेत भएको स्रोतको भनाई छ । सस्तो लोकप्रियताले देश चल्न सक्दैन भन्दै महतले पण्डितलाई जवाफ फर्काउनुभएको थियो । ‘तर मन्त्रीज्यू आफ्नो अडानबाट बिचलित हुनुहुन्न, सहसचिव सुवेदीलाई पदस्थापन भन्दा पनि कारबाही नै गर्ने प्रक्रिया सुरु भैसकेको छ’ सामान्य प्रशासन मन्त्रालय निकट स्रोतले भन्यो ।
कर्मचारीको सरुवा, बडुवा र पदस्थापनको लागि सामान्य मन्त्रालयको स्वीकृति चाहिन्छ । मन्त्री पण्डितले अर्थमन्त्री महतको प्रस्तावमा स्वीकृति नदिएका कारण सुवेदी सहित अरु अन्य सहसचिवको पनि पदस्थापना रोकिएको छ ।
पटकपटक विवादमा आइरहने सहसचिव सुवेदीका श्रीमती, छोराछोरी सबै अष्ट्रेलियाको सिड्नीमा छन् । सुवेदीको नाममा त्यहाँ घर र रेष्टुरेन्ट समेत रहेको स्रोतको भनाई छ ।
