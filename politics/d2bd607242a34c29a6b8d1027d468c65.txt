कहाँ कहाँ सकियो मतगणना, अब कहाँ कति बाँकी ?

दीपा तिमल्सिना/उज्यालो 
काठमाडौं, जेठ ५ – पहिलो चरणको चुनाव भएका ३४ मध्ये १५ जिल्लाका सबै स्थानीय तहको परिणाम आएको छ । अहिलेसम्म मनाङ, मुस्ताङ, रुकुम, दैलेख, जुम्ला, रसुवा, स्याङ्जा, जाजरकोट, म्याग्दी, पर्वत, तनहुँ, नवलपरासी, गोरखा, सिन्धुली र बाग्लुङका सबै स्थानीय तहको मतगणना सकिएको हो ।
बाँकी रहेका मध्येपनि धेरै जिल्लाका धेरैजसो स्थानीय तहको परिणाम आइसकेको छ । काठमाडौंमा एक महानगरपालिकासहित ११ मध्ये टोखा, शंखरापुर र दक्षिणकाली नगरपालिकाको मतपरिणाम आइसकेको छ । ललितपुरमा छ स्थानीय तहमध्ये गोदावरी नगरपालिका, बाग्मती गाउँपालिका, महाकांल गाउँपालिका र कोन्ज्योसोम गाउँपालिकाको मत परिणाम आइसकेको छ । महालक्ष्मी नगरपालिकामा विवादका कारण गणना रोकिएको छ । ललितपुर महानगरपालिकामा गणना चलिरहेको छ । भक्तपुरका चारवटै नगरपालिकाको अन्तिम मत परिणाम आउन बाँकी छ ।
काभ्रेमा १३ वटा स्थानीय तहमध्ये अहिलेसम्म १० वटाको छिनोफानो भइसकेको छ । यस्तै रामेछापका ६ वडामध्ये सुनापति र खाडादेवी गाउँपालिकाको अन्तिम परिणाम आउन बाँकी छ । १२ वटा स्थानीय तह रहेको नुवाकोटमा पञ्चकन्या गाउँपालिका र बेलकोटगढी नगरपलिकाको परिणाम आउन बाँकी छ । यस्तै, सिन्धुपाल्चोका १० वटा स्थानीय तहका मतपरिणाम आइसकेको छ भने त्रिपुरासुन्दरी र इन्द्रावती गाउँपालिकामा गणना भइरहेको छ । 
कास्कीका पाँचवटा स्थानीय तहमध्ये पोखरा लेखनाथ महानगरपालिका बाहेक सवैको अन्तिम परिणाम आइसकेको छ । यस्तै, मकवानपुरको १० वटा स्थानिय तहमध्ये हेटौडा उपमहानगरपालिकाको मात्र अन्तिम परिणाम आउन बाँकी छ ।
चितवनका सातवटा स्थानिय तहमध्ये भरतपुर महानगरपालिका र चारवटा नगरपालिकाको आउन बाँकी छ । धादिङमा १३ स्थानीय तहमध्ये निलकण्ठ नगरपालिका र गजुरी गाउँपालिकामा अन्तिम परिणाम आउन बाँकी छ । यस्तै लमजुङमा आठवटा स्थानीय तहमध्ये राइनास नगरपालिमा मतगणना भइरहेको छ ।
