सिंहदरवार भित्रै नारावाजी गर्न कसले दियो छुट ?

बोमलाल गिरी / उज्यालो, जेठ ४ —गृहमन्त्रालयले संविधानसभा भवन, राष्ट्रपति, उपराष्ट्रपति निवास, मुख्य प्रशासनिक केन्द्र सिंहदरवार वरपर अति सम्बेदनशिल क्षेत्र भन्दै आमसभा, धर्ना, जुलुस, नारावाजी गर्न बन्देज लगाउँदै निधेषित क्षेत्र घोषणा गरेको छ । तर बुधवार सरकारमै रहेका दलका कार्यकर्ताहरुबाट त्यो निषेध उल्लंघन भयो । सिंहदरवार भित्रै नारावाजी भयो । त्यो पनि स्वयं उपप्रधान एवं गृहमन्त्री लगायत दलका कार्यकर्ताहरुबाट ।

 

‘अहिलेको सरकारको आयू धेरै छैन । त्यसमाथि समग्र मधेस एक प्रदेश नपाइने नै भएको छ । त्यसैले नेताहरु तत्काल राजीनामा दिनुपर्छ । सिट फेरी पनि त सुरक्षित गर्नुछ ।’ राज्य पुर्नसंरचनामा दलहरुबीच भएको सहमतीको समिक्षा गर्न बुधबार सिंहदरवारमा बसेको संयुक्त लोकतान्त्रिक मधेसी मोर्चाको बैठक बाहिर २०/२५ जनाको संख्यामा रहेका मधेसवादी दलका कार्यकर्ताहरु यसै भनिरहेका थिए ।

त्यसैले विवाद समाधान उपसमितिको बैठकबाट बाहिरिदै गर्दा माओवादीको संविधानसभा दलको कार्यालयकै अघिल्तिर माओवादी अध्यक्ष पुष्पकमल दाहाल प्रचण्ड विरुद्ध ‘मधेस विरोधी मुर्दावाद, तानाशाही नहिं चलेगी’ भन्दै  नारावाजी गरियो । यसरी नारा लाउनेहरुलाई हेर्दै मुसुमुसु हाँस्दै प्रचण्ड आफ्नो बाटो लाग्नुभयो । क्यामरा सहितका पत्रकारको भिड बढेपछि नारावाजी गर्नेहरु झनै हौसिए ।
त्यत्तिकैमा मोर्चाका नेता बैठक सकेर बाहिरिए । पत्रकारलाई उछिन्दै तिनै कार्यकर्ता आफ्ना नेतालाई सोध्न थाले, ‘अहिलेको सरकारले मधेस विरोधी निर्णय गरेको छ त्यसलाई स्वीकार्नुहुन्छ कि सरकारबाट राजीनामा दिएर सडकमा आउनुहुन्छ ?’ सरकारबाट राजीनामा दिने कि नदिने, मधेस एक प्रदेश हुनेकी नहुने ? यसरी घेरेका कार्यकर्तालाई सदावहार मन्त्री एवं सद्भावना पार्टीका अध्यक्ष राजेन्द्र महतोले दायाँबायाँ हेर्दै भन्नुभयो ‘भोलीसम्म निर्णय  गर्छौ, उस्तै परे राजीनामा दिएर सडकमा जान्छौं ।’ उहाँको यो अभिव्यक्ति मधेसी समुदायको सेन्टिमेन्ट अनुरुपकै थियो ।

यस्तै प्रश्न सोध्दै आफ्नै कार्यकर्ताले नारावाजी गरेर घेरे पछि सुचना तथा सञ्चारमन्त्री राजकिशोर यादवलाई भनें आफ्नो गाडीमा पस्न समेत मुस्किल भयो । सुरक्षाकर्मीले वरिपरिवाट घेरेर मन्त्री यादवलाई गाडी भित्र छिराए । तर नजिकै रहेका सुरक्षाकर्मी, मर्यादापालक भने निषेधित क्षेत्र भित्रै पसेर नारावाजी गर्दा पनि गृहमन्त्रीलगायत मन्त्रीहरुकै पार्टीका कार्यकर्ता भएकाले केही नबोली टुलुटुलु हेरिरहेका थिए । वरिपरिका रमिते चैं भन्दै थिए ‘गृहमन्त्री आफ्नै भए पछि सिंहदरवार भित्रै पनि यस्तो गर्न पाईंदो रै’छ ।’
