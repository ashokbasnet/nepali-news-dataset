​साउनको दोस्रो हप्तासम्म संविधान जारी हुन्छ :नेपाल

सिन्धुली, असार ८ –  पूर्व प्रधानमन्त्री तथा नेकपा एमालेका बरिष्ठ नेता माधबकुमार नेपालले साउनको दोस्रो हप्तासम्ममा नयाँ संविधान जारी हुने बताउनु भएको छ ।
भूकम्पपछि नेकपा एमाले सिन्धुलीले सञ्चालन गरेको एक महिने श्रम शिविर अभियान समापनमा कार्यक्रममा बोल्दै नेपालले केहि व्यक्तिले १६ बुँदे सहमतिको विरोध गर्दैमा संविधान लेखन नरोकिने समेत बताउनुभयो । 
नेता नेपालले संविधानसभा भन्दा माथि कोही नभएको चर्चा गर्दै संविधानसभाको काममा कसैले हस्तक्षेप गर्न नहुने बताउनुभयो । ‘भूकम्पपछि पूननिर्माणको चुनौती सबैको सामु रहेको छ,’ उहाँले भन्नुभयो, ‘नेपाली जनता माग्ने होइनन्, विदेशीको सहयोग पर्खेर बस्दैनन् ।’ 
कार्यक्रममा नेकपा एमालेका जिल्ला अध्यक्ष प्रदिप कटुवालले एक महिने श्रम शिविर अभियानमा नेकपा एमालेका कार्यकर्ताले २४५ अस्थायी घर र २५ वटा विद्यालयका अस्थायी कक्षा कोठा निर्माण गरेको जानकारी दिनुभयो ।
