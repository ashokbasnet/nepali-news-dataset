एमाले महाधिवेशनको सुरक्षामा गुप्तचर पनि !

काठमाडौं, असार १५ – नेकपा एमालेको आसन्न नवौं महाधिवेशनको सुरक्षामा सरकारी गुप्तचर पनि खटिने भएका छन् ।
नेपाल प्रहरी र सशस्त्र प्रहरीसँगै राष्ट्रिय अनुसन्धान विभागको टोली पनि खटिने भएको हो ।
‘सुरक्षाको लागि हामीले आफ्नो स्वयंसेवक टोली पनि बनाएका छौं, तर निर्वाचन प्रक्रियाको बेला सुरक्षाको सबै जिम्मा सरकारी सुरक्षा निकायले लिनेछ’ महाधिवेशनका लागि गठित सुरक्षा तथा स्वयंसेवक उपसमितिका सचिवालय सदस्य जीवनराम श्रेष्ठले उज्यालो अनलाइनसित भन्नुभयो, ‘यसको लागि हामीले सरकारसँग अनुरोध गरिसकेका छौं ।’
उहाँका अनुसार सरकारी सुरक्षा निकाय अन्तर्गत नेपाल प्रहरी, सशस्त्र प्रहरी र राष्ट्रिय अनुसन्धान विभागको टोलीले महाधिवेशनमा सुरक्षा दिने पक्कापक्कै भइसकेको छ ।
‘एमाले राष्ट्रिय पार्टी भएकाले महाधिवेशनमा सहभागी हुने मन्त्री, नेता र स्वदेशी तथा विदेशी पाहुनालाई सुरक्षा दिनु सरकारको पनि दायित्व हो’ नेता श्रेष्ठले भन्नुभयो, ‘यसैले महाधिवेशनलाई शान्तिपूर्ण र प्रभावकारी रुपमा सम्पन्न गर्नका लागि हामीले पार्टीको स्वयंसेवक दस्तालाई भन्दा सुरक्षा निकायलाई बढी परिचालन गर्ने मनस्थिति बनाएका हौं ।’
स्वयंसेवकको संख्या बढीमा दुईसय मात्रै रहने पनि उपसमितिले निर्णय गरिसकेको छ । एमालेले यसअघिका महाधिवेशनमा सुरक्षा र अरु व्यवस्थापनका लागि पार्टीकै स्वयंसेवक परिचालन गथ्र्यो । हरियो कपडा लगाएका स्वयंसेवकले आवश्यक सबै काम गर्थे ।
प्रहरीले बाहिरबाट मात्र सुरक्षा दिने गर्थ्यो । ‘पहिलेका कमीकमजोरीलाई सच्याउन यसपटक हामीले सरकारी सुरक्षाको आवश्यकता महसुस गरेका हौं’ नेता श्रेष्ठले भन्नुभयो, ‘खासगरी निर्वाचन प्रकृयाको बेला प्रहरी र अनुसन्धान विभागको टोलीले सुरक्षाको काम गर्छ ।’
प्रहरी र अनुसन्धान विभागको टोली खटाउने गृह मन्त्रालय एमालेकै भागमा छ । गृहमन्त्री वामदेव गौतम अध्यक्षका आकांक्षी केपी शर्मा ओलीको पक्षमा हुनुहुन्छ ।
