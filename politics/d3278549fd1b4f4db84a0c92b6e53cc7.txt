भट्टराईले १५ दिनभित्र राजिनामा दिने कार्कीको भनाई

काठमाडौं, असोज २० - एकीकृत नेकपा माओवादीका विदेश बिभाग प्रमुख राम कार्कीले राष्ट्रिय सहमतिको अधारमा नयाँ सरकार चाँडै निर्माण हुने संकेत गर्दै प्रधानमन्त्री डाक्टर बाबुराम भट्टराईले दुई हप्ता भित्रै राजिनामा दिने बताउनुभएको छ । 

आगामी सरकार राजनीतिक दलको नेतृत्वमा नैं हुनुपर्ने भन्दै कुनै स्वतन्त्र ब्यक्तिको नेतृत्वमा नयाँ राष्ट्रिय सहमतिको सरकार बनाउनु पर्छ भन्ने पक्षमा एकीकृत नेकपा माओवादी नरहेको प्रष्ट पार्नुभयो ।

 

‘अब बाबुरामजीले छिट्टै राजिनामा दिँदै हुनुहुन्छ । दलहरुबीच १५ दिन भित्रमा सहमति भएर राष्ट्रिय सरकार निर्माण नभए गणतन्त्र संकटमा पर्छ ।' रिपोर्टर्स क्लवले गरेको कार्यक्रममा उहाँले भन्नुभयो ‘यो महिना भित्र सहमति नभए मुलुकमा ठूलो संकट आउँछ र गणतन्त्र नैं कोल्याप्स हुनसक्छ र यस्तो बेला राष्ट्रपतिबाट कु हुनसक्छ ।’

नेकपा–माओबादीले कुनै बैकल्पिक राजनीतिक नारा नभेट्टाएपछि भारत बिरोधी नारा मात्र लगाएको दावी गर्दै कार्कीले भन्नुभयो ‘नेकपा–माओबादी र एकीकृत माओबादी भनेको एउटै क्लबको ए र बी टिम जस्ता हुन् ।’
