ममाथि राष्ट्रघाती आरोप लगाउनु गलत : प्रधानमन्त्री

फाइल फोटोलहान, मंसिर २९ । प्रधानमन्त्री पुष्पकमल दाहालले अबको केही दिनभित्रै स्थानीय निर्वाचनको मिति घोषणा हुने बताएका छन् ।

प्रेस सेन्टर नेपाल सिरहाद्वारा बुधबार लहानमा आयोजित पत्रकार सम्मेलनमा उनले भने–‘यसबारे तीन दलबीच गम्भीररुपमा छलफल भइरहेको हुँदा सहमतिमा छिट्टै नै निर्वाचनको मिति घोषणा हुन्छ ।’

प्रधानमन्त्री दाहालले सरकारको सम्पूर्ण ध्यान संविधान कार्यान्वयनप्रति केन्द्रित भएको बताउँदै ‘राष्ट्रिय एकतालाई बलियो बनाउन सरकार क्रियाशील रहेको छ’–भने ।

‘सकेसम्म मधेस, पहाड, हिमाल सबैको स्वीकार्यता बढाएर, मधेसी दललाई पनि विश्वासमा लिएर राष्ट्रिय एकतालाई बलियो बनाइ संविधान कार्यान्वयन गर्ने र निर्वाचनको वातारण बनाउनेतिर नै सरकारको जोडबल छ’–उनले भने–‘संसदमा दर्ता गराएको संविधान संशोधन प्रस्ताव सरकारले कुनैपनि हालतमा फिर्ता नलिने तर त्यसमा सकारात्मक परिमार्जन भने गर्न सकिन्छ ।’

प्रधानमन्त्री दाहालले संविधान संशोधन प्रस्तावको विरोध गर्नु र आफूमाथि राष्ट्रघाती आरोप लगाउनु गलत भएको टिप्पणी गर्दै ढिलै भएपनि प्रतिपक्षले पनि संशोधन प्रस्तावको पक्षमा आउने विश्वास व्यक्त गरे ।

मधेसबाट चुनाव जितेकाले मधेसप्रति आफ्नो ठूलो जिम्मेवारी रहेको प्रसंग कोट्याउँदै उनले ‘मधेसका जिल्लामा खानेपानी, बिजुली, सडकलगायतका पूर्वाधार निर्माणतर्फ सरकारले प्याकेजसहित काम अघि बढाएको छ’–भने ।

पत्रकार सम्मेलनमा ऊर्जामन्त्री जनार्दन शर्मा र कानुनमन्त्री अजयशंकर नायकको पनि उपस्थिति थियो ।

यसअघि, प्रधानमन्त्री दाहाल बुधबार बिहान सिरहाको मिर्चैयामा आयोजित सिरहा क्षेत्र नम्बर–५ संसदीय कोष विकास समितिको बैठकमा पनि सहभागी भएका थिए । रासस
