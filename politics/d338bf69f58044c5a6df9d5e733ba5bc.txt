‘प्रधानमन्त्री बिरुद्ध राष्ट्रपतिले कदम चाले हेरेर बस्दैनौँ’

काठमाडौं, असार १२ – एकीकृत नेकपा माओवादीका नेता अग्नी सापकोटाले प्रधानमन्त्रीलाई हटाउन राष्ट्रपतिले कुनै कदम चाले हेरेर नबस्ने चेतावनी दिनुभएको छ । रिपोटर्स क्लबले मंगलबार काठमाडौंमा गरेको कार्यक्रममा सापकोटाले राष्ट्रपतिले प्रधानमन्त्रीलाई हटाउन नसक्ने जिकिर गर्नुभयो ।

 

‘राष्ट्रपतिले प्प्रधानमन्त्रीलाई हटाउन खोजे हामी त्यो मान्दैनौँ’, नेता सापकोटाले भन्नुभयो, ‘राष्ट्रपतिले त्यस्तो कदम चाले हामी पनि हेरेर बस्दैनौँ ।’ राष्ट्रपतिले त्यस्तो कुनै कदम चाले मुलुकमा अर्को ‘कु’ हुने सापकोटाले चेतावनी दिनुभयो ।

काँग्रेसको नेतृत्वमा राष्ट्रिय सहमतिको सरकार बनाउन पहिला नै दलहरुबीच सहमति भईसकेको उल्लेख गर्दै उहाँले सहमति भएमा काँग्रेसको नेतृत्व आफूहरुलाई स्वीकार्य भएको बताउनुभयो । माओवादीको बटमलाईन नै सहमतिको सरकार भएको स्पष्ट पार्दै सापकोटाले सहमति नभई शुन्यतामा प्रधानमन्त्रीले कुनै पनि हालतमा राजिनामा नदिने स्पष्ट पार्नुभयो ।

प्रधानमन्त्रीले सोमबार विमानस्थलमा दिएको अभिव्यक्ति प्रति संकेत गर्दै सापकोटाले अध्यक्ष प्रचण्ड सहमतिप्रति प्रतिबद्ध रहेकोले दलहरुबीच सहमति बने अध्यक्ष प्रचण्डले नै प्रधानमन्त्रीलाई फिर्ता बोलाउने स्पष्ट पार्नुभयो ।
