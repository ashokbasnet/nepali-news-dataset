तोकिएकै मितिमा चुनाव हुन्छ : उपप्रधानमन्त्री थापा

कञ्चनपुर, वैशाख ४ – उपप्रधान एवम् सङ्घीय मामिला तथा स्थानीय विकासमन्त्री कमल थापाले स्थानीय तहको चुनाव तोकिएकै मितिमा हुनेमा शङ्का नगर्न आग्रह गर्नुभएको छ । 
सोमबार बिहान कञ्चनपुरको भीमदत्तनगरमा जिल्लाका नगरपालिका र गाउँपालिकाका कार्यकारी अधिकृतहरुलाई आवश्यक निर्देशन दिँदै उपप्रधान तथा स्थानीय विकासमन्त्री थापाले चुनावको तयारीमा दु्रत गतिमा जुट्न निर्देशनसमेत दिनुभयो । 
जिल्ला समन्वय समितिमा आयोजना भएको कार्यक्रममा जनशक्ति अभाव हुँदाहुँदै पनि कर्मचारीहरुले काम गरिरहेको बताउँदै उहाँले छिट्टै नयाँ संरचनाअनुसार कर्मचारी व्यवस्थापन गर्ने बताउनुभयो । 
निर्देशन कार्यक्रममा कञ्चनपुरका सात नगरपालिका र दुईवटा गाउँपालिकाका कार्यकारी प्रमुखहरुको उपस्थिति रहेको जिल्ला समन्वय समितिको कार्यालय, कञ्चनपुरका कार्यकारी सचिव प्रेम बोगटीले जानकारी दिनुभयो ।
राष्ट्रिय प्रजातन्त्र पार्टीको चुनावी आमसभालाई सम्बोधन गर्न उपप्रधान तथा स्थानीय विकासमन्त्री थापासहित राप्रपाको पार्टी नेतृत्व भीमदत्तनगर आइपुगेको छ । रासस
