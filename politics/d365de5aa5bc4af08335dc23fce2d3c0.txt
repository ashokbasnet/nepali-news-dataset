सिधै प्रधानमन्त्री भेट्ने राजदुतलाई अंकुश

काठमाडौ, असोज २४ – परराष्ट्र मन्त्रालयले कुटनीतिक नियोगका पदाधिकारीले व्यक्तिगत रुपमा दलका नेता तथा सरकारी अधिकारीलाई भेट्न नपाउनेगरी आचारसंहिता ल्याउने भएको छ । प्रधानमन्त्री, पूर्वप्रधानमन्त्री, मन्त्री, दलका नेतालाई विदेशी कुटनीतिज्ञले सिधै भेट्न थालेपछि आचारसंहिता बनाउनुपरेको उपप्रधान तथा परराष्ट्रमन्त्री नारायणकाजी श्रेष्ठ प्रकाशले बताउनुभयो ।

 

‘नेपालका पूर्वप्रधानमन्त्री विदेश भ्रमणमा जाँदा त्यहाँका मन्त्रीलाई भेट्न समेत त्यहाँको परराष्ट्र मन्त्रालयबाट स्वीकृति लिनुपर्छ’ श्रेष्ठले भन्नुभयो ‘नेपाल आएपछि राजदूतले प्रधानमन्त्रीलाई सिधै भेट्ने गरेका छन्, यसले नेपाललाई हित नगर्ने भएकाले आचारसंहिता बनाउन लागिएको हो ।’

आचारसंहितामा कुटनीतिज्ञले दलका नेताहरूलाई भेट्नुअघि परराष्ट्र मन्त्रालयसंग अनिवार्य अनुमति लिनुपर्ने प्रावधान राखिएको छ । आचारसंहितामा पार्टीका शीर्ष नेतालाई भेट्दा समेत अनुमति लिएर पार्टी कार्यालयमा भेट्नुपर्ने, सरकारी अधिकारीलाई भेट्दा एजेण्डा सहित मन्त्रालयको स्वीकृति लिनुपर्ने लगायतका विषय समेटिएको छ ।

परराष्ट्रले आचारसंहितालाई अन्तिम रुप दिएको बेला यसलाई लागु नगर्नका लागि कुटनीतिज्ञहरु लविङ्गमा लागेका छन् । भारत, अमेरिका र युरोपेली युनियनमा आवद्ध देशका राजदूतहरुले आचारसंहिता जारी नगर्न दबाब नै दिन थालेको स्रोतले जनाएको छ ।

परराष्ट्रमन्त्री श्रेष्ठको निर्देशनमा मन्त्रालयले भारत, अमेरिका र यरोपेली युनियनमा आवद्ध देशका राजदुतका एजेण्डाबिहीन भेटवार्ता रोकिदिएको थियो । त्यसपछि कुटनीतिज्ञहरु आचारसंहिताको बिरोधमा लागेका हुन् ।
