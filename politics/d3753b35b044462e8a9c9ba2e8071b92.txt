बस्नेत बढुवा यथार्थपरक : मन्त्री बोगटी

नुवाकोट, असोज २० - संस्कृति, पर्यटन तथा नागरिक उड्डयन मन्त्री पोष्टबहादुर बोगटीले सशस्त्र द्वन्द्वका बेला मानव अधिकार उलङ्घनको गम्भीर अपराधको अभियोग लागेका नेपाली सेनाका महासेनानी राजु वस्नेतलाई सरकारले सहायक रथीमा गरेको बढुवालाई सकारात्मक रुपमा लिनुपर्ने बताउनुभएको छ ।

नुवाकोटको विदुरमा क्रान्तिकारी पत्रकार संघद्वारा शनिवार आयोजित पत्रकार सम्मेलनमा बोगटीले तत्कालिन परिस्थितीको विषयलाई लिएर सरकारले एउटा व्यक्तिको वृत्ति विकासमा बाधा हुने काम गर्न नहुने भन्दै सरकारी निर्णयको बचाउ गर्नुभयो ।

 

मानव अधिकार आयोगले दिएको निर्देशनलाई सरकारले मान्नै पर्ने बाध्यता नभएको बताउँदै मन्त्री बोगटीले आयोगको निर्देशन यथार्थपरक नभएको समेत आरोप लगाउनुभयो ।

मानवअधिकारकर्मीहरुले सबै कुरा अहिलेको यथार्थसंग मेल नखाने भएकोले बढुवाको विरोध गर्नुको कुनै तुक नभएको समेत मन्त्री बोगटीले दावी गर्नुभयो ।

एकीकृत नेकपा मओवादीमा नेता समेत रहेका बोगटीले राष्ट्रिय सहमतिका लागि नेपाली कांग्रेस र एमालेभित्र देखिएको गुटबन्दी बाधक रहेको उल्लेख गर्दै देश गम्भीर संकटको घडीमा आएकोले सहमतिको वातावरण निर्माण गर्न कांग्रेस र एमालेलाई आग्रह गर्नुभयो ।

विश्वमा कामचालउ सरकारले राजिनामा दिएको उदाहरण कही नभएको दावी गर्दै राष्ट्रिय सहमति भएमा माओवादी एक मिनेट पनि सरकारमा नबस्ने बताउनुभयो ।

नेपाली कांग्रेसको अकर्मण्यता र एमालेको ढुलमुले चरित्रका कारण देशले निकास पाउन नसकेको बताउँदै उहाँले सहमति भएमा संविधानसभाको अर्को चुनाव वा संविधानसभाको पुनर्स्थापनाको विषयमा अझै छलफल हुन सक्ने बताउनुभयो ।  

अखिल नेपाल शिक्षक संगठन नुवाकोटको अधिवेशनका लागि आएका मन्त्री बोगटीलाई अनेरास्ववियुका विद्यार्थीहरुले विदुरमा कालो झण्डा देखाएका थिए ।
