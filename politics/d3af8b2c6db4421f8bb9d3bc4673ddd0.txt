ढुंगामुढाबाट निकास आउँदैन, सहमति गर्नुस् : राष्ट्रपति

काठमाडौ, माघ १७ – राष्ट्रपति डा. रामवरण यादवले सडकबाट निकास नआउने हुँदा छिटोभन्दा छिटो सहमति गर्न मुख्य दलका शीर्ष नेताहरुसित आग्रह गर्नुभएको छ ।

पछिल्लोपटक सत्तारुढ र विपक्षी दलहरुबीच दूरी बढेपछि राष्ट्रपति यादवले शीर्ष नेताहरुलाई शितल निवास बोलाएर सहमतिबाटै निकास दिन आग्रह गर्नुभएको छ । राष्ट्रपतिले सडकबाट ढुंगामुढाले निकास नआउने हुँदा सहमति गरेर आउन आग्रह गर्नुभयो ।

बैठकपछि एमाले अध्यक्ष झलनाथ खनालले राष्ट्रपतिले मिलेर निकास निकाल्न आग्रह गरेपनि अब राजनीतिक निकास सडकबाटै हुने बताउनुभयो । कांग्रेस उपसभापति रामचन्द्र पौडेलले अब राष्ट्रपतिले कदम चाल्नुपर्नेमा आफूले सुझाब दिएको बताउनुभयो ।

एकीकृत माओवादीका नेता अमिक शेरचनले संयन्त्र बनाएर सहमति गर्ने आफूहरुको प्रस्ताव भएपनि विपक्षी दलहरु छलफल गर्न समेत तयार नभएको बताउनुभयो । एकीकृत नेकपा माओवादी, नेपाली कांग्रेस, नेकपा एमाले र मधेसी मोर्चाका शीर्ष नेताहरुसित भेट गर्नुअघि राष्ट्रपतिले बधुबार बिहान प्रधानमन्त्री डा. बाबुराम भट्टराईसित छलफल गर्नुभएको थियो ।

राष्ट्रपतिले सहमतिका लागि भैरहेका प्रयासका बारेमा जिज्ञासा राख्नुभएको र आफूले दलहरुबीच जेठ १५ सम्ममा चुनाव गर्नेगरी छलफल भैरहेको बताएको भेटपछि प्रधानमन्त्रीले जानकारी दिनुभयो । उहाँले जेठमा चुनाव गर्नेगरी सरकारले तयारी गरेपनि सहमति नजुटेको बताउनुभयो ।
