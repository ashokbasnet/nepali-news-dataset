नेपालको जल नेपालीकै लगानी

भक्तपुर, असोज  ८ — उर्जा मन्त्रालयले ‘नेपालको जल नेपालीकै लगानी’ भन्ने नाराका साथ देशमा रहेको विद्यमान उर्जा संकट हटाउने गरी कार्यक्रम अगाडि बढाएको उर्जा मन्त्री जनार्दन शर्माले बताउनु भएको छ । 
शनिबार आदर्श उच्च मावि लायकूमा आयोजना भएको प्रथम सितेरियो सोबुकान खुल्ला राष्ट्रव्यापी कराते प्रतियोगिता २०१६ को उद्घाटन कार्यक्रममा उहाँले राज्य पुर्नसंरचनालाई टुङ्गोमा पुर्याएर निर्वाचन गर्नका लागि सरकार लागिपरेको बताउनुभयो । उहाँले खेल क्षेत्रमा राजनीति भित्र्याउन नहुने धारण व्यक्त गर्नुभयो । 
सबैलाई मान्य हुने संविधान बनाउन नसके संविधान कार्यान्वयनमा संकट आउने भन्दै  उहाँले सबैलाई मान्य हुने गरी संविधान संशोधन गरेर कार्यान्वयनमा जान सरकार अग्रसर रहेको जानकारी दिनुभयो । 
कार्यक्रममा मध्यपुरका समाज सेवी मदनसुन्दर श्रेष्ठले खेलको माध्यमबाट विश्व सामु नेपालीको पहिचान देखाउन खेलाडीहरु सफल हुँदै गएकोले खेल क्षेत्रमा सरकारले लगानी बढाउनु पर्नेमा जोड दिनुभयो । 
कार्यक्रममा महिला बेचबिखन रोक्न उल्लेख्य भूमिका खेलेको भन्दै अमेरिकाबाट सम्मान पाउनु भएकी भक्तपुर प्रहरी परिषरकी प्रहरी उपरीक्षक किरण बज्राचार्य तथा भैरव नाच फेरी सञ्चालन गर्न योगदान पु¥याउने अर्जुन श्रेष्ठ, फुटबल खेलमा योगदान दिने उपेन्द्रमान सिंह, करातेका प्रशिक्षक संजय श्रेष्ठ, मण्डेकाजी श्रेष्ठ, मुकुन्द महर्जन लगायतलाई सम्मान गरिएको थियो ।
प्रतियोगितामा उपत्यकाका भक्तपुर, ललितपुर, काठमाण्डौ, काभ्रे, चितवन, विराटनगर, सिन्धुली र झापाबाट सहभागि भएका दुईसय जना खेलाडी बिच खेल हुँदै छ ।
