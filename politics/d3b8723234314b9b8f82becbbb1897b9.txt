'कांग्रेस लार्भा, एमाले झुसिलकीरा र एमाओवादी पुतली'

काठमाडौं, जेठ १ एकीकृत नेकपा माओवादीका उपाध्यक्ष डाक्टर बाबुराम भटराईले कांग्रेसलाई लार्भा र एमालेलाई झुसिलकीराको संज्ञा दिनुभएको छ ।
पार्टीको भातृ संस्था अखिल क्रान्तिकारीले वुधवार बुटवल बहुमुखी क्याम्पसमा आयोजना गरेको कार्यक्रममा पूर्वप्रधानमन्त्री समेत रहेका भटराईले देशको राजनीतिलाई जीव विज्ञानसँग तुलना गर्दै कांग्रेस लार्भा, एमाले झुसिलकीरा र एकीकृत नेकपा माओवादी पुतली भएको बताउनुभयो ।
‘काँग्रेस ७ सालपछि लार्भाको रुपमा बसि राख्यो । उसले विकास गर्न सकेन ।’ उहाँले भन्नुभयो ‘त्यसैले काँग्रेसले अहिले अर्मुत लोकतन्त्रको मात्र कुरा गरेर हुँदैन । सात साल आसपासको अमुर्त    लोकतन्त्रलाई म लार्भा लोकतन्त्र भन्छु , त्यो लार्भा लोकतन्त्रले नेपाललाई कही पुर्‍याउँदैन ।’
‘२८–३० साल तिर झापा आन्दोलनपछि झुसिलकिराको रुपमा त्यो लार्भा विकास भयो ।’ भट्टराईले भन्नुभयो ‘अलिकति घस्रिएर केह गर्छ की भन्ने आशा देखाएको हो त्यो झुसिलकिरा, त्यसैलाई अहिले हामीले एमाले भन्ने गर्छौं ।’
नागरिकले धेरै आशा गरेपनि नेकपा एमालेको जनवाद पनि झुसिलकिराको रुपभन्दा अघि बढ्न नसकेको उहाँले बताउनुभयो । लार्भाबाट विकसित भएको झुसिलकिराले पुतलीको विकास गरेको भन्दै भट्टराईले भन्नुभयो ‘नेपालमा क्रान्तिकारी विचार, क्रान्तिकारी जनवाद विचारसहितको त्यो नयाँ शक्तिको रुपमा एकीकृत नेकपा माओवादीको विकास भयो ।’
राजनीतिमा काँग्रेस र एमाले अझै रहेको तर माओवादी पूर्ण विकसित रहेको भट्टराईको भनाई थियो । भट्टराइले कांग्रेस र एमालेले लोकतन्त्रको खोल मात्र ओढेको आरोप पनि लगाउनुभयो ।
पाँच सात वर्षमा केही भएन भनेर निराश नहुन आग्रह गर्दै भट्टराईले युगान्तकारी परिवर्तन हुन ४०–५० वर्ष पनि लाग्न सक्ने उल्लेख गर्नुभयो ।
