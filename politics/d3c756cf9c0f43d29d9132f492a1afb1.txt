भक्तपुरमा त्रिपक्षीय चुनावी भिडन्त

रमेश गिरी/उज्यालो । 
भक्तपुर, कात्तिक २० – आउँदो मंसिर २१ गते दोश्रो चरणमा हुने प्रतिनिधि तथा प्रदेशसभा चुनावमा भक्तपुरमा तीन दलको त्रिपक्षीय चुनावी भिडन्त हुने भएको छ । 
भक्तपुरमा ११ वटा दल चुनावी मैदानमा उत्रिए पनि नेपाली कांग्रेस, नेकपा एमाले र नेपाल मजदूर किसान पार्टीको उम्मेदवारबिच जिल्लाको दुई वटा चुनाव क्षेत्र र चार वटा प्रदेशसभामा कडा प्रतिस्पर्धा हुने भएको हो ।
भक्तपुर क्षेत्र नं. १ को प्रतिनिधीसभा तर्फ नेपाल मजदूर किसान पार्टीको राम्रो पक्कड छ । भक्तपुर नगरपालिका नेमकिपाको लालकिल्लाको रुपमा स्थापित भएको र यहीको भोट कै कारण प्रतिनिधिसभामा नेमकिपाका उम्मेदवारलाई पराजित गर्न अरु दललाई मुश्किल पर्ने देखिन्छ । 
नेमकिपाका अध्यक्ष नारायणमान बिजुक्छेले विजय हासिल गर्दै आएको यो क्षेत्रमा यस पटक बिजुक्छेले प्रेम सुवाललाई उम्मेदवार बनाए पनि नेमकिपाको भोटमा खासै असर नपर्ने विश्लेषण गरिएको छ । बिजुक्छेले समेत यस क्षेत्रमा आफ्नो बिकल्पमा अरुलाई टिकट दिए पनि नेमकिपाले पाउने भोटमा खासै असर नपर्ने बताउनुहुन्छ । यस क्षेत्रमा कांग्रेसले बाबुराजा जोशी, वाम गठबन्धनले मिलन सुवाललाई उम्मेदवार बनाएको छ । 
प्रदेशसभातर्फ भने क्षेत्र नं. १ को प्रदेश १ चाँगुनारायणमा नेमकिपालाई आफ्नो साख जोगाउन हम्मे पर्ने विश्लेषण गरिएको छ । यस क्षेत्रमा नेमकिपाका युवा नेता निरज लवजूले एमालेका पुराना नेता हरिशरण लामिछाने र नेपाली कांग्रेसका युवा नेता जीवन खत्रीसँग कडा प्रतिस्पर्धा गर्नुपर्ने छ । यसक्षेत्रमा तीनवटै दलले आफू जित्ने पक्का भएको चर्चा गर्दै आएका छन् ।
नेमकिपाको लालकिल्लाको रुपमा लिइने प्रदेश नं. २ भक्तपुर नगरक्षेत्रमा भने नेमकिपालाई पराजित गर्न नसक्ने देखिएको छ । यस प्रदेशमा नेमकिपाका सुरेन्द्रराज गोसाई, कांग्रेसका अनिल भुजु, र वाम गठबन्धनबाट रोमन शिलाकारलाई उम्मेदवार बनाएको छ ।
यता निर्वाचन क्षेत्र नं. २ मा प्रतिनिधिसभा तर्फ नेपाली कांग्रेसका नेता एवं पूर्वसभामुखसमेत रहेका दमननाथ ढुङ्गानासँग एमालेका युवा नेता एवं पूर्वमन्त्री महेश बस्नेत र नेमकिपाकी युवा नेत्री एवं पूर्व सांसद अनुराधा थापामगर भिड्ने भएका छन् । 
यस क्षेत्रको प्रदेश नं. १ सूर्यविनायकमा एमालेका प्रखर एवं युवा नेता शशीजंग थापा, नेपाली कांगेसका अंगद खड्का र नेमकिपाका युवा नेता सरोजराज गोसाईबिच कडा प्रतिस्पर्धा हुने देखिएको छ । प्रदेश नं. २ मा भने नेपाली कांगेसका पूर्व जिल्ला सभापति गणेशमान चक्रधर, एमालेका पुराना नेता राजेन्द्रमान श्रेष्ठबिच कडा प्रतिस्पर्धा हुने भएको छ । यसक्षेत्रमा नेमकिपाले प्रेम जंग थापालाई उम्मेदवार बनाएको छ ।
