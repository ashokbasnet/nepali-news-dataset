एमालेले सबै कुरा राष्ट्रवाद र राष्ट्रघातसँग जोडेर देशको माहोल बिगार्‍यो : मन्त्री थापा

जनकपुर, पुस ४ – स्वास्थ्यमन्त्री गगन थापाले नेकपा एमाले प्रत्येक कुरालाई राष्ट्रवाद र राष्ट्रघातसँग जोडेर देशको माहोल बिगारेको अारोप लगाउनु भएको छ । विभिन्न मुद्दामा भएको आन्दोलनलाई एमालेले कहिले राष्ट्रवादी र राष्ट्रघाती नारा दिएर जनता जनताबिचको सद्भावलाई भड्काउन खोजेको उहाँले आरोप लगाउनुभयो ।
 
सोमबार जनकपुर विमानस्थलमा सञ्चारकर्मीसँग कुरागर्दै मन्त्री थापाले संविधान संशोधन प्रस्तावको विरोधमा संसद अवरोध गरेर एमालेले अलोकतान्त्रिक चरित्र प्रदर्शन गरेको सज्ञा दिनुभयो । राष्ट्रघात र राष्ट्रबादको कुरालाई उठाएर सिंगै देशको ठेक्का लिएको जस्तो गरेको थापाको भनाई थियो । 
थापाले भन्नुभयो, ‘यदि एमालेले अहिलेको संविधान संशोधन प्रस्तावलाई राष्ट्रघाती भन्छन् भने विगत र संविधान घोषणाको बेला एमालेले गरेको वाचा अनुसार एमाले सबभन्दा ठूलो राष्ट्रघाती पार्टी हो र एमालेले त्यो कुरा स्वीकार्नु पनि पर्छ ।’
 
मन्त्री थापाले सरकारले एमालेसँग लगातार छलफलको माध्यमबाट संविधान संशोधन प्रक्रियालाई टुंगोमा पुर्याउने विश्वास व्यक्त गर्नुभयो । उहाँले संविधान संशोधन प्रस्ताव पारित नभएको खण्डमा कुनै पनि हालतमा स्थानीय निकायको निर्वाचन नहुनेसमेत ठोकुवा गर्नुभयो ।  
 
अर्को प्रसंगमा मन्त्री थापाले जनकपुर अञ्चल अस्पताललगायत देशभरिकै अञ्चल अस्पतालको अवस्था चाँडै सुदृढ गर्ने बताउनुभयो ।  देश भरिको १८ वटा अञ्चल अस्पतालको अनुगमन केही दिनअघि नै अनुगमन टोली अनुगमन गरेर रिपोर्ट बुझाएकोले रिपोर्ट अनुसार देखिएको समस्या सुधार गर्न आफू लागि परेको जानकारी दिनुभयो ।
