माओवादीले हालसम्मका सहमति तोड्यो : कोइराला

नेपालगन्ज, माघ १५ - नेपाली काँग्रेसका सभापति सुशील कोइरालाले एकीकृत नेकपा माओवादीले १२ बुँदेलगायत हालसम्म भएका सबै सहमति तोडिसकेको दावी गर्नुभएको छ ।

सहिद दिवसका अवसरमा बाँकेको फत्तेपुरमा आयोजित कार्यक्रमलाई सम्बोधन गर्दै सभापति कोइरालाले संविधानसभा भंग गर्नुमा पनि माओवादीको ठुलो षड्यन्त्र भएको टिप्पणी गर्नुभयो ।

सभापति कोइरालाले  माओवादीका पछिल्ला गतिविधिका कारण उसले कानुनी  शासन र लोकतन्त्र चाहदैन भन्ने पुष्टि भएको बताउनुभयो ।

माओवादीले जनतालाई नियन्त्रणमा राखेर नियन्त्रित शासन चाहेको आरोप पनि काँग्रेस सभापति कोइरालाको छ ।

मुलुकमा राजनीतिक निकासका लागि काङ्ग्रेसले राष्ट्रपतिसंगै सडक आन्दोलन र आम नागरिकमार्फत बर्तमान सरकारलाई दबाव दिइरहेको सभापति कोइरालाले बताउनुभयो ।
