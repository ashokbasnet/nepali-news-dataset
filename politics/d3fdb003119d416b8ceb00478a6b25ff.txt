महानिर्देशनालयको दोस्रो नेतृत्व नछोड्न माओवादीलाई कमाण्डरको सुझाव

हिम विष्ट/उज्यालो । काठमाण्डौं, फागुन ३ - एकीकृत नेकपा माओवादी लडाकूका कमाण्डरहरुले समायोजनमा जाँदा नेपाली सेनाभित्र बन्ने महानिर्देशनालयको दोस्रो नेतृत्व कुनै हालतमा नछोड्न माओवादी नेतृत्वलाई सुझाव दिएका छन् । उनीहरुले शासकीय स्वरुपमा पनि अडान नछोड्न भनेका छन् ।

 

वुधवार दिउँसो पार्टी कार्यालय पेरिडाँडा कोटेश्वरमा माओवादी अध्यक्ष पुष्पकमल दाहाल प्रचण्ड, सैन्य विभाग प्रमुख तथा महासचिव रामवहादुर थापा बादल, स्थायी समिति सदस्य बर्षमान पुन अनन्त र लडाकू प्रमुख नन्दकिशोर पुन पासाङसहित सातै डिभिजनका कमाण्डरहरुबीच भएको छलफलमा कमाण्डरहरुले महानिर्देशनालयको नेतृत्व र शासकीय स्वरुपमा पछाडि नहट्न सुझाव दिएका हुन् । कांग्रेस एमाले लगायतका दलले लडाकूलाई मेजरभन्दा माथी दिन नसकिने भनिरहेका बेला आज माओवादी नेतृत्वसँगको छलफलमा लडाकू कमाण्डरहरुले व्रिगेडियर जनरलभन्दा तल नझर्न सुझाव दिएका छन्  ।  
कमाण्डरहरुले बाहिर्गमनमा गएका लडाकूलाई ब्याक पोर्सका रुपमा बुझ्न आग्रह गर्दै आफूलाई कमजोर बनाउने गरि लचक भएर सहमति नगर्न सुझाव आएको अध्यक्ष प्रचण्डका प्रेस संयोजक सन्तोष पौडेलले जानकारी दिनुभयो । छलफल पछि लडाकूका कमाण्डर पासाङले सहमतिका आधारमा निर्धारण हुने समायोजित सेनाको संरचना, नेतृत्व, दर्जा लगयातका विषय लडाकुले स्वीकार गर्ने भन्दै यसबारे गम्भिर भएर सहमति गर्न नेतृत्वलाई सुझाव दिएको जानकारी दिनुभयो । उहाँले आजको छलफलमा स्वेच्छिक अवकाश रोजेका लडाकुको विदाईका क्रममा केही असज भएपनि सफल भएको निष्कर्ष निकालेको जानकारी दिनुभयो । छलफलमा बहिगर्मनमा परेका र स्वेच्छिक अवकाश रोजेका लडाकूहरुबारे पनि गम्भिर हुन कमाण्डरहरुले सुझाव दिएका छन् ।
