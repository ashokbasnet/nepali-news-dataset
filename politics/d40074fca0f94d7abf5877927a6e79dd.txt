संवाद समितिमा कांग्रेस–एमालेको साझा प्रस्तावलाई लिएर विवाद

काठमाडौं, कात्तिक २५ – नेपाली कांग्रेस र नेकपा एमालेको सात प्रदेशसहितको साझा धारणालाई प्रतिवेदनमा समावेश गर्ने नगर्ने विषयमा संवैधानिक राजनीतिक संवाद तथा सहमति समितिमा फेरि पनि विवाद भएको छ ।
समितिको एक सातापछि मंगलबार दिउँसो बसेको बैठकमा कांग्रेस–एमालेको साझा धारणालाई प्रतिवेदनमा समावेश गर्ने नगर्ने भन्ने विषयमा विवाद भएपछि बैठक बुधबारसम्मका लागि स्थगित भएको छ । बैठकमा एकीकृत नेकपा माओवादीका अध्यक्ष पुष्पकमल दाहाल प्रचण्ड बाहेकका सबै शीर्ष नेताहरु सहभागी भएका थिए ।
कांग्रेस र एमालेका सबैजसो नेताहरुले आफ्नो साझा प्रस्तावलाई समितिले प्रतिवेदनमा समावेश गरेर संविधानसभामा पेश गर्नुपर्ने बताए । तर एमाओवादी लगायतका दलका सभासदहरुले समितिले सहमति भएका र असहमति कायम रहेका विषय उल्लेख गरेर मात्र प्रतिवेदन तयार गर्नुपर्ने अडान दोहोर्‍याए ।
दुवै पक्षको अडानका कारण बैठक तनावपूर्ण बनेपछि समितिका सभापति डा. बाबुराम भट्टराईले समितिलाई सहमतिका आधारमा मात्र निर्णय गर्ने अधिकार रहेको भन्दै प्रतिवेदन कसरी तयार गर्ने भन्ने विषयमा शीर्ष नेताहरु बसेर एउटा निर्णयमा पुग्न प्रस्ताव गर्नुभयो ।
संविधानसभाले समितिलाई राज्यपुनर्संरचना, राज्यको शासकीय स्वरुप, निर्वाचन प्रणाली, न्याय प्रणाली लगायतका विषयमा सहमति कायम गरी असहमति भएका विषयमा प्रश्नावलीसहित प्रतिवेदन बुझाउन कात्तिक १५ गतेसम्मको समय दिएको थियो ।
