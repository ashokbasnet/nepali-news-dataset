प्रधानमन्त्री र प्रचण्डले एउटै मञ्चबाट भने ‘सहमतिबाटै संविधान जारी हुन्छ’

चितवन, फागुन १९ – प्रधानमन्त्री सुशील कोइराला र एकीकृत नेकपा माओवादीका अध्यक्ष पुष्पकमल दाहाल प्रचण्डले सहमतिबाट छिट्टै संविधान जारी हुने बताउनुभएको छ । चितवनको नारायणी विद्या मन्दिर उच्च माविको स्वर्ण महोत्सवको संयुक्त रुपमा उदघाटन गर्दै उहाँहरुले नागरिकको चाहना अनुसार छिट्टै दलहरुबीच सहमति भएर संविधान बन्ने बताउनुभएको हो । उहाँहरुले काठमाडौं फर्किएपछि वार्ता र संवादबाटै सहमति खोज्ने प्रतिबद्धता पनि जनाउनुभयो । कार्यक्रममा प्रधानमन्त्री कोइरालाले अब देशलाई विकास चाहिएकाले त्यसकालागि शान्ति र संविधान अत्यावश्यक रहेकोमा जोड दिनुभयो ।
यस्तै एकीकृत नेकपा माओवादीका अध्यक्ष प्रचण्डले केही दिन भित्रै दलहरुबीच संविधान निर्माणको विषयमा सहमति हुने कुरामा आफू विश्वस्त रहेको बताउनुभयो । प्रचण्डले सत्ता पक्षसँगै एउटै कार्यक्रममा सहभागी हुनुलाई सकारात्मक रुपमा लिनुपर्ने भन्दै संविधान निर्माणका लागि सहमतिको सकारात्मक दिशातर्फ अघि बढिरहेको बताउनुभयो । प्रचण्डले नारायणी विद्या मन्दिरबाटै अध्यक्ष एसएलसी उर्तिण गर्नुभएको हो ।
