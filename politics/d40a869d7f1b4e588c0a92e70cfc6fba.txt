ठुला दलले बाँडेको प्रलोभनले समस्या निम्त्यायो : विजुक्छे

भक्तपुर, भदौ २३ – नेपाल मजदुर किसानका पार्टी अध्यक्ष नारायणमान विजुक्छेले आफ्नो स्वार्थका लागि ठूला दलका नेताले प्रलोभन बाँड्दै हिँड्दा अहिलेको समस्या आएको बताउनुभएको छ ।
रफत सञ्चार क्लबले भक्तपुरमा गरेको कार्यक्रममा बोल्दै उहाँले पुरै हुन नसक्ने प्रलोभन बाँड्दै हिँड्दा देश जटिल संकटमा परेको बताउनुभयो । उहाँले देश र नागरिकको हितलाई भन्दा आफ्नो हितलाई हेर्ने नेताको बानिले देशमा संकट थपिँदै गएको बताउनुभयो ।
प्रदेश विभाजनको विषयलाई लिएर ठुला दलका केही नेता दूतावास धाउने, कहिले रक्सौल गएर बैठक गर्ने र भारतसँग गुहार माग्ने गरेकाले संविधान निर्माणमा समेत समस्या परेको आरोप लगाउनुभयो ।
विजुक्छेले भन्नुभयो ‘चार ठूला दलका नेताले आफ्नो विवेकमा भन्दा पनि विदेशीको सल्लाहमा चल्ने गरेकाले राजनीतिक निकास निष्कन नसकेको हो, ठुला दलका नेताले विदेशीको कुरो जति सुन्दै जान्छन् त्यति नै देश फस्दै जान्छ ।’ सहमति हुन नसकेका विषयलाई थाती राखेर भएपनि संविधान जारी गर्नुपर्ने बताउनुभयो ।
