कैलालीमा राजपाका दुईजना कार्यकर्ता पक्राउ

कैलाली, असार ४ – उम्मेदवारले मनोनयन दर्ता गर्ने दिन गाउँपालिकामा तालाबन्दी गर्ने राष्ट्रिय जनता पार्टी राजपाका दुईजना कार्यकर्ता पक्राउ परेका छन ।
कैलालीको धनगढी उपमहानगरपालिकासँग जोडिएको कैलारी गाउँपालिकामा आइतबार बिहान तालाबन्दी गर्ने राजपाका केन्द्रीय सदस्य फोनिराम चौधरी र जिल्ला उपाध्यक्ष सरिता चौधरी पक्राउ परेका हुन ।
बिहान चौधरीद्वयका साथमा राजपाबाबाट सांसद बनेकी मीना चौधरी पनि गाउँपालिकामा तालाबन्दी गर्न पुग्नु भएको थियो । प्रहरीले पक्रन खोज्दा उहाँ भाग्न सफल हुनुभयो । तालाबन्दीपछि जिल्ला निर्वाचन कार्यालयको अगाडी टायर बालिरहेका राजपाका दुईजना कार्यकर्तालाई प्रहरीले पक्राउ गरेको हो ।
उनीहरुलाई जिल्ला प्रहरी कार्यालयको थुनामा राखिएको छ । राजपाले कैलारी गाउँपालिकामा लगाएको ताला प्रहरीले फोरेको छ ।
