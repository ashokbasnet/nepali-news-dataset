अब मधेसमा आन्दोलन गर्दा सोच्नु पर्छ : गच्छदार

विराटनगर, वैशाख ९ – मधेसी जनअधिकार फोरम लोकतान्त्रिकका अध्यक्ष एवं उपप्रधानमन्त्री विजयकुमार गच्छेदारले मधेसको आन्दोलनबाट जनता दिक्क भएकाले फेरि आन्दोलन गर्ने भनेका मधेसी दलले सोच्नुपर्ने बेला आएको बताउनु भएको छ ।
उहाँले आन्दोलनको सट्टा वार्ता र संवादबाटै समस्याको समाधान खोज्न मधेसवादी दलहरुलाई आग्रह गर्नुभएको छ । विराटनगरमा हुन लागेको पार्टीको प्रथम महाधिवेशन बारे जानकारी दिन बिहीबार विराटनगरमा आयोजित पत्रकार सम्मेलनमा बोल्दै गच्छेदारले नेपालको संविधान ऐतिहासिक उपलब्धी भएकाले यसैमा टेकेर मधेसी, आदिवासी जनजाति, दलित र पीछडिएको वर्गको माग सम्बोधन गर्न सकिने बताउनु भयो । 
उहाँले वार्ता र संवादको विकल्प नभएको कुरा मधेसवादी दलहरुले बुझ्न नसकेकोमा बताउँदै संविधान संशोधनबाट मात्र मधेसवादी दलहरुको माग पूरा हुने स्पष्ट पार्नुभयो । 
उपप्रधानमन्त्री गच्छेदारले संविधान कार्यान्वयन चुनौतीपूर्ण रहेकाले प्रमुख राजनैतिक दलबिच सहमति र सहकार्य आवश्यक भएकाले सरकारले सबै पक्षसँग वार्ता र संवाद जारी राखेको बताउनु भयो । उहाँले मुलुकमा राजनैतिक स्थिरता नभएसम्म विकास निर्माण र आर्थिक समृद्धि असम्भव भएकाले पनि संविधान कार्यान्वयनका लागि प्रमुख राजनैतिक दलहरुबिच सहमति आवश्यक भएको बताउनु भयो । 
वैशाख २० देखि २२ गतेसम्म आयोजना हुन लागेको प्रथम महाधिवेशनमा ६५ जिल्लाका २ हजार ५ सय प्रतिनिधिले भाग लिने उहाँले जानकारी दिनुभयो ।
