बिजुक्छे जी एमालेमा आउनुस : ओली

भक्तपुर, असोज ५ - नेकपा एमालेका नेता केपी शर्मा ओलीले नेपाल मजदुर किसान पार्टीका अध्यक्ष नारायणमान बिजुक्छेलाई एमालेमा प्रवेश गर्न आग्रह गर्नुभएको छ ।
नेकपा एमाले भक्तपुर क्षेत्र नं. १ र २ तथा युवा संघ नेपाल भक्तपुरले भक्तपुरको पाँचतले मन्दिर प्रांगण तौमढीमा आयोजना गरेको चुनावी अभियान तथा बृहत पार्टी प्रवेश कार्यक्रममा बोल्दै उहाँले बिजुक्छेलाई एमालेमा प्रवेश गर्न आग्रह गर्नु भएको हो ।
ओलीले भन्नुभयो ‘नारायणमान जी, खरी झरेर प्वाल पर्न लागेको एउटा सानो डम्फू मादल कति बजाउनु हुन्छ, बरु आउनुस एमालेमा, तपाईलाई एमालेबाटै सभासद बनाईदिउँला, तपाई जे चाहनु हुन्छ, त्यही बनाईदिउँला ।’
बिजुक्छेलाई सम्मान पूर्वक एमालेमा आउन आग्रह गर्दै उहाँले भन्नुभयो ‘बिजुक्छे जी म तपाईलाई सम्मानपूर्वक भन्दैछु, यो भक्तपुरको मात्र नेता कति बन्नुहुन्छ, एमालेले तपाईलाई देश कै नेता बनाईदिन्छ, भक्तपुर मात्र होईन मेची, महाकाली घुमाईदिन्छ, आउनुहोस एमालेमा सम्मानका साथ भित्रयाउँछौ ।’
देश बनाउने अभियानमा संगै अगाडि बढ्न बिजुक्छेलाई आग्रह गर्दै ओलीले भन्नुभयो ‘भक्तपुर नगरभित्र मात्र सिमित भएर हुदैन, बाहुनले रेखी हालेजस्तै भक्तपुर नगरमा मात्र रेखी हालेर बस्नु हुदैन, भोली यो नगर पनि अरुले लैजान्छ, आउनुस देश बनाउने अभियानमा संगै अगाडि बढौ ।’
एमालेसहित लोकतान्त्रिक शक्तिहरु बिचको दुई तिहाई बहुमतले मात्र संविधान बनाउन सक्ने बताउँदै उहाँले भक्तपुरको दुईक्षेत्र मात्र नभई देशभरबाट एमालेले बहुमत ल्याउने बताउनुभयो ।
कार्यक्रममा युवा संघका अध्यक्ष महेश बस्नेतले अब एमालेलाई देशभरबाट विजय हासिल गर्न कसैले रोक्न नसक्ने दाबी गर्नुभयो । देशभरका युवा एमालेमा समाहित हुदै आएको दाबी गर्दै उहाँले एमाले ठूलो पार्टी बनेर संविधान बनाउने बताउनुभयो ।
त्यसअवसरमा मधेसी जनअधिकार फोरम (लोकतान्त्रिक) का केन्द्रीय सदस्य र भक्तपुर जिल्ला अध्यक्षसहित विभिन्न पार्टीबाट गरी छ सय कार्यकर्ताले माटोको टिका लगाई नेकपा (एमाले) मा प्रबेश गरेका थिए । कार्यक्रममा लोकतान्त्रिक सहित, एनेकपा (माओवादी), नेपाली काँग्रेस, नेपाल मजदुर किसान पार्टी र राष्ट्रिय प्रजातन्त्र पार्टीका कार्यकर्ता एमालेमा प्रबेश गरेका हुन ।
 
फोरम लोकतान्त्रिकका केन्द्रीय सदस्य दिपककुमार राउत, भक्तपुर जिल्ला अध्यक्ष कुबेर खत्री, उपाध्यक्ष कृष्णसुन्दर राजचल लगायत सबै जिल्ला कमिटिका सदस्य, लोकतान्त्रिक भक्तपुर युवा संघका अध्यक्ष गौतम नकर्मी, ट्रेड युनियन अध्यक्ष रामकृष्ण श्रेष्ठ, सचिव रबिन सुलुजुलगायत एमालेमा प्रवेश गरेका हुन ।
विगत १५ वर्ष देखि फोरम लोकतान्त्रिका अध्यक्ष विजयकुमार गच्छदारका निजी सचिव भएर कार्य गर्दै आएका गच्छेदारका भतिजा कपिल गच्छेदार र केन्द्रीय कोषाध्यक्ष अनिल चौधरीले पनि एमालेमा प्रबेश गरेका छन ।
एमाले प्रबेश गर्दै फोरम (लोकतान्त्रिक) का केन्द्रीय सदस्य दिपककुमार राउतले फोरम लोकतान्त्रिकको राजनीति पैसा कमाउनका लागि भएको र त्यस्तो पार्टीमा बसेर राष्ट्र सेवा गर्न नसकिने हुँदा आफू एमालेमा प्रबेश गरेको बताउनुभयो । कार्यक्रममा एमाले बैकल्पिक केन्द्रीय सदस्य रामेश्वर फुयाँल, भक्तपुर जिल्ला अध्यक्ष राजेन्द्र राजथला लगायतले पनि एमालेको जनलहर देखिने क्रम बढ्दै गएको बताउनुभयो ।
