स्वेच्छिक अवकाश रोजेकालाई तत्काल विदा गर्न लडाकुको माग

बोमलाल गिरी/उज्यालो । काठमाण्डौं, पुष ७ - एकीकृत नेकपा माओवादीका उपाध्यक्ष मोहन वैद्य किरण पक्षका लडाकुले स्वेच्छिक अवकाश रोजेकालाई तत्काल शिविरबाट विदा गर्न पार्टी नेतृत्वसित माग गरेका छन् । अध्यक्ष पुष्पकमल दाहाल प्रचण्डसित उहाँकै निवास नयाँ बजारमा भेटेर उनीहरुले यस्तो माग गरेका हुन् ।

 

कांग्रेस, एमाले लगायतका दलले  वर्गीकरणको काम सकिएपछि शान्ति प्रक्रिया अघि बढ्न नसकेको बताइरहेका बेला वैद्य पक्षका लडाकुले  नै स्वैच्छिक अवकाश रोेजेकालाई तत्काल विदा गरी शिविर खालि गर्न माग गरेका हुन् ।

तेस्रो डिभिजन चितवनका सहायक कमाण्डर उदयबहादुर चलाउनेको नेतृत्वमा सातै शिविरबाट आएको लडाकुको प्रतिनिधि मण्डलले स्वेच्छिक अवकाश रोजेका लडाकुलाई सम्मान पत्रसहित एकमुष्ट रकम दिनुपर्ने माग गरेका छन् । यसअघि दलहरुबीच भएको सात बुँदे सहमतिमा एक पटकमा ५० प्रतिशत मात्र रकम दिने भनी गरिएको सहमति अव्यवहारिक भन्दै उनीहरुले एकमुष्ठ रकम मागेका छन् । 
उनीहरुले समायोजन र पुर्नस्थापनामा जाने लडाकुको मुद्दा फिर्ता लिन नहुने भनि नेपाली सेनाका प्रवक्ताले दिएको अभिव्यक्ति आपत्ति जनक भन्दै सबै लडाकु माथि लागेका मुद्धा फिर्ता लिनु पर्ने माग गरेका छन् । सुत्केरी महिला, घाइते, अपाङ्ग लगायतलाई विशेष व्यवस्था अन्तगर्त थप रकम उपलब्ध गराउनु पनि माग गरिएको सहायक कमाण्डर चलाउनेले जानकारी दिनुभयो ।

 जवाफमा अध्यक्ष प्रचण्डले लडाकुको मागप्रति सकारात्मक रहेको र दलहरुसितको छलफलमा पहल पनि भइरहेको बताएको सहायक कमाण्डर चलाउनेले जानकारी दिनुभयो ।

हिसाव किताव पारदर्शी बनाउनु पर्ने लगायत अध्यक्ष प्रचण्डसित १० सुत्रीय ज्ञापन पत्र बुझाएका लडाकुले शुक्रवार प्रधानमन्त्री बाबुराम भट्टराईलाई भेटेर ज्ञापन पत्र बुझाउने तयारी गरेका छन् ।
