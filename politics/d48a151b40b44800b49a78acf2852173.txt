पहिरोले घर बगाउँदा ५ जनाको मृत्यु, एक बालक बेपत्ता

नवदीप अजनबी/उज्यालो । नुवाकोट, भदौ ११ – नुवाकोटको गोर्स्याङ र सामरी गाविसमा पहिरोले घर बगाउँदा पाँचजनाको ज्यान गएको छ । गोर्स्याङ–२ मा शुक्रबार राति पहिरोले दुई घर बगाउँदा चारजनाको ज्यान गएको हो । त्यहाँ एकजना बेपत्ता भएका छन् ।
स्थानीय स्वास्थ्यकर्मी ज्ञानेन्द्र अधिकारीका अनुसार पहिरोले सोमबहादुर तामाङ र सुन्दी तामाङको घर बगाएको हो । घर बगाउँदा वर्ष ३८ का सोमबहादुर तामाङ, उहाँकी श्रीमती ४५ वर्षकी सुकुमायाको ज्यान गएको छ ।
यस्तै सुन्दी तामाङ घर पहिरोले बगाउँदा उहाँकी श्रीमती ३५ वर्षकी फुर्कमाया तामाङ र छोरा १२ वर्षका केशवको ज्यान गएको छ भने सुन्दीका अर्का छोरा ८ वर्षका पूर्ण बेपत्ता भएका छन् ।  पहिरोमा पुरिएका ६ जनालाई घाइते अवस्थामा उद्दार गरिएको छ । सदरमुकामबाट ३० किलोमिटर पश्चिममा रहेको गोर्स्याङबाट घाइतेहरुलाई उपचारको लागि अझै ल्याउन सकिएको छैन ।
कच्ची बाटो पानीले भत्काएकोले एम्बुलेन्स जान नसक्दा समस्या भएको स्थानीयबासिन्दाले बताएका छन् । यस्तै सामरीमा पनि पहिरोले घर बगाउँदा एक बृद्धको ज्यान गएको छ । सामरी गाविस वडा नं. ८ झोर्लाङमा पहिरोले घर बगाउँदा ८० वर्षकी टेककुमारी थापाको ज्यान गएको प्रहरीले जनाएको छ । पहिरोले दुईवटा घर भत्काएको छ ।
