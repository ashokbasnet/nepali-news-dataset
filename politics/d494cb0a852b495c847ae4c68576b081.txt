कतिसम्म लचिलो हुनपर्छ, म तयार छु : प्रधानमन्त्री

रमेश गिरी/उज्यालो ।
भक्तपुर, कात्तिक १५ – प्रधानमन्त्री पुष्पकमल दाहालले संविधान कार्यान्वयनका लागि प्रतिपक्षसँग आफू लचिलो हुन तयार रहेको बताउनु भएको छ ।
राष्ट्रिय विभूति शंखधर साख्वाः प्रतिष्ठानले सोमबार थिमि स्थित शंखधर चोकमा आयोजना गरेको नेपाल संवत ११३७ नववर्षको शुभकामना एवं नेपाल संवतका प्रवर्तक राष्ट्रिय विभूति शंखधर साख्वाः को प्रतिमामा माल्र्यापण एवं सम्मान समारोहमा उहाँले भन्नुभयो, ‘राष्ट्रिय सहमतिका लागि एकताबद्ध राख्न कतिसम्म लचिलो हुनुपर्ने हो, त्यसका लागि म तयार छु ।’ भूकम्पको बेलामा र संविधान निर्माणको बेलामा जसरी दलहरुले एकता देखाएका थिए, त्यसरी नै अहिले संविधान कार्यान्वयनमा पनि दलहरु बिच एकता हुनु आवश्यक रहेको उहाँले बताउनुभयो । 
संविधान कार्यानवयनको चरणमा रहेको अहिलेको अबस्थामा प्रदेश एवं राज्यको पुनर्संरचना चुनौती रहेको औल्याउँदै उहाँले यो बेलामा सबै दलहरु एकजुट भएर संविधान कार्यान्वयन गर्नुको विकल्प नभएको बताउनुभयो । 
सबै तह र तप्काको स्वीकार्यता बढाएर संविधान कार्यान्वयनमा जानु पर्ने बताउँदै उहाँले एकले अर्कालाई दोष लगाएर र तितो पोखेर जनताको हित नहुने बताउनुभयो । प्रधानमन्त्री दाहालले भन्नुभयो, ‘संविधान कार्यान्वयन र मधेस समस्या सुल्झाउन हिजो मात्रै मधेसवादी दलहरुसँग छलफल भएको छ, अरु दलसँग पनि छलफल गर्ने तयारी छौँ ।’
शंखधर साख्वाःका बारेमा बोल्दै उहाँले शंखधर साख्वाःको नाममा संग्रहालय निर्माण गर्न, नोटमा उल्लेख गर्न, अनुसन्धान केन्द्र स्थापना गर्दै यसलाई व्यबहारमा लागू गर्न छलफल अगाडि बढाउने चर्चा गर्नुभयो ।
कार्यक्रममा संस्कृति, पर्यटन, तथा नागरिक उड्यान मन्त्री जीवनकुमार शाहीले साख्वा : को संग्रहालय स्थापना गर्न, नोटमा समावेश गर्न, नेपाल संबतलाई व्यबहारमा उतार्न र थिमिलाई पर्यटकीय स्थल बनाउन आफू मन्त्रीपरिषदमा प्रस्ताव लैजाने बताउनुभयो ।
कार्यक्रममा एमाले उपाध्यक्ष भीम रावलले सरकारलाई ९ महिने खड्गो लागेकाले देश अगाडि बढ्न नसकेको टिप्पणी गर्दै उहाँले भारतीय राष्ट्रपतिको नेपाल भ्रमणमा सार्वजनिक विदा दिनाले देशको राष्ट्रियता झुकेको बताउनुभयो ।
उहाँले भन्नुभयो ‘विश्व मै नभएको कुटनीतिक पद्धति नेपालमा सुरु भयो, भारतीय राष्ट्रपति नेपाल भ्रमणमा आउँदा सार्वजनिक विदा दिनुले नेपालको कुटनीतिक असफलता मात्रै झल्किएन, यसले देशको मौलिकतामा आँच आउनुको साथै देश कै शिर झुकेको छ ।’
संविधान संशोधन गर्न एमाले तयार रहेको बताउँदै उहाँले भन्नुभयो ‘अहिलेको संविधानको कुन धारामा देशको कुन जाती, कुन लिङ्ग, कुन भाषा, कुन धर्म, कुन संस्कृति, कुन वर्गका मानिसको अधिकार कहाँ कटौती भयो, त्यो पुष्टी भए मात्रै एमाले संविधान संशोधनमा सहमति हुन्छ ।’
त्यसअवसरमा नेकपा (क्रान्तिकारी) माओवादीका नेता सीपी गजुरेलले नेपाललाई नाकाबन्दी गरेर नेपाली जनताको काटी अठ्याउने देशका राष्ट्रपति नेपाल भ्रमणमा आउँदा सार्वजनिक विदा दिनु गलत भएको टिप्पणी गर्दै उहाँले सरकार भारतप्रति अन्धभक्त भएको भन्दै आलोचना गर्नुभयो ।
कार्यक्रममा राप्रपाका अध्यक्ष पशुपति शमसेर राणा, राप्रपा नेपालका केन्द्रीय सदस्य एवं पूर्व सहायक मन्त्री दिनेश श्रेष्ठ, सभासद रामेश्वर ढुङ्गेल, प्रतिष्ठानका निवर्तमान अध्यक्ष मदनकृष्ण श्रेष्ठ, उपाध्यक्ष चन्दनकृष्ण श्रेष्ठ, सचिव रामराम श्रेष्ठले नेपाल संवतलाई व्यबहारमा लागू गर्नुपर्नेमा जोड दिनुभयो ।
प्रतिष्ठानका अध्यक्ष श्याम मानन्धरको सभापतित्वमा सम्पन्न कार्यक्रममा प्रधानमन्त्री दाहालले साहित्यकार प्रा.मानिकलाल श्रेष्ठ र नेपाल भाषा मंका खल यलः लाई सम्मान गर्नुभयो भने शंखधर स्मारिकाको विमोचन गर्नुभएको थियो ।
