कार्यदलका बहुमत सदस्यले छुट्टै प्रतिवेदन बुझाउने

बोमलाल गिरी/उज्यालो । काठमाण्डौं, माघ २६ -संविधानसभा नियमावली संसोधनमा विवाद भए पछि कार्यदलका बहुमत सदस्यले संविधान सभाका अध्यक्षलाई छुट्टै प्रतिवेदन बुझाउने जानकारी गराएका छन् । विहीवार बसेको बैठकमा कार्यदलकी संयोजक अमृता थापाले सहमती नभएकाले औपचारि बैठक नै शुरु नगरेको भन्दै बहुमत सदस्यले छुट्टै प्रतिवेदन बुझाउने जानकारी गराएका हुन् ।

 

कांग्रेसको तर्फबाट कार्यदलका सदस्य रमेश लेखकले आफूहरुले छुट्टै प्रतिवेदन तयार गरेको जानकारी दिनुभयो ।  राज्य पुर्नसंरचना आयोगको सुझाव प्रतिवेदन कसरी संविधान सभामा प्रवेश गराउने भनेर नियमावली संसोधन गर्न लागिएको हो । माओवादीले आयोगको प्रतिवेदन राज्य पुर्नसंरचना समिति मार्फत संविधान सभामा प्रवेश गराउनु पर्ने अडान राखेको छ भने अन्य दलले संविधान सभाका अध्यक्ष मार्फत् प्रवेश गराउनु पर्ने बताउँदै आएका छन् ।

विहीवारको बैठकमा माओवादीको तर्फबाट नियमावली संशोधन कार्यदलकी संयोजक अमृता थापाले औपचारिक बैठक नै शुरु नगरेकाले र आफ्नो अडान नछोडेकाले आफूहरुले संविधान सभाका अध्यक्ष सुवासचन्द्र नेम्वाङ्गलाई भेटी आफ्ना कुरा लिखित रुपमै राखेको कार्यदलका सदस्य एमाले नेता अग्नि खरेलले जानकारी दिनुभयो ।

संयोजक थापाको मतदान गर्ने अधिकार नभएकाले आफूहरुको सुझाव सर्वसम्मत भएको खरेलको भनाई छ । कार्यदलमा अग्नि खरेल, रमेश लेखक, जनक कुमारी चालिसे र नीलम बर्मा सदस्य हुनुहुन्छ । संविधान सभाका अध्यक्ष नेम्वाङ्गले यस बारे शुक्रवार प्रमुख दलका सचेतकहरु र सम्बन्धित दलका शिर्ष नेताहरुसँग छलफल गर्ने जानकारी दिनुभयो ।
