संविधान घोषणासँगै दशैंअघि नै नयाँ सरकार, कस्तो होला सत्ता समिकरण ?

काठमाडौं, भदौ २८ - प्रक्रिया लम्बिने हो कि भन्ने आशंका भैरहँदा अब छिटै नयाँ संविधान घोषणा हुने सुनिश्चित भएको छ । मुख्य तीन दल नेपाली कांग्रेस, नेकपा एमाले र एकीकृत नेकपा माओवादीबीच बिभिन्न दल र पक्षले उठाएका माग संविधान संशोधन गरेर पूरा गर्ने, तर प्रक्रिया नरोक्ने सहमति भएसँगै संविधान सुनिश्चित भएको हो । आइतबारदेखि नै संविधानसभामा संविधान निर्माणको अन्तिम चरण सुरु भएको छ । सकेसम्म यो महिनाभित्र र ढिलो भएमा पनि अशोजको पहिलो हप्ताभित्र देशले संविधान पाउने निश्चित भएको छ ।
आइतबार बिहानसम्म पनि संविधानसभामा प्रक्रिया सुरु हुन्छ या मधेसी दलहरुको माग अनुसार फेरि रोकिन्छ भन्नेमा अन्योल थियो । कांग्रेस सभापति समेत रहेका प्रधानमन्त्री सुशील कोइरालालाई प्रक्रिया रोक्नको लागि चौतर्फी दबाब थियो । यस अनुसार उहाँले कांग्रेस र एमालेका शीर्ष नेताहरुलाई आइतबार बिहान आफ्नै निवास बालुवाटार बोलाएर यसबारे व्रिफिङ गर्ने योजना बनाउनुभएको थियो । 
तर बालुवाटार जाँदा प्रधानमन्त्रीले प्रक्रिया रोक्नुपर्ने प्रस्ताव राख्ने र यसो भएमा संविधान नबन्ने संभावना देखिएपछि एमाले अध्यक्ष केपी शर्मा ओली र एकीकृत माओवादीका अध्यक्ष पुष्पकमल दाहाल प्रचण्डले संविधानसभा भवनमा बैठक बस्ने अडान लिए । संविधानसभाका अध्यक्ष सुवासचन्द्र नेम्वाङ समेत कुनै हालतमा प्रक्रिया रोक्न नहुने पक्षमा भएकाले उहाँको उपस्थितिमा बसेको तीन दलको बैठकले प्रक्रिया सुरु गर्ने र संविधान संशोधनमार्फत असन्तुष्ट पक्षको माग सम्बोधन गर्ने निर्णय गर्यो । जसअनुसार आइतबार बेलुकीदेखि नै संविधानसभामा प्रक्रिया सुरु भयो ।
आइतबार नै संविधानसभाले संविधानका ३ वटा धारा पारित गरिसकेको छ । सोमबारदेखि बस्ने बैठकले अरु धारालाई क्रमशः पारित गर्दै लैजानेछ । यो क्रम एक दुई दिनमा सकिने र सकेसम्म भदौ मसान्तसम्म या अशोज लाग्ने बित्तिकै संविधान घोषणा गर्ने संविधानसभा सचिवालयको तयारी छ ।
नयाँ सरकार कहिले र कस्तो ?
संविधान घोषणा हुने बित्तिकै नयाँ सरकार गठन हुनेछ । संविधानसँगै नयाँ सरकार गठनको गृहकार्य हुने र दशैं अघि नै गठन गरिसक्ने नेताहरुको तयारी छ । यसअघि मुख्य दलहरुबीच एमाले अध्यक्ष केपी शर्मा ओलीलाई प्रधानमन्त्री बनाउने अनौपचारिक सहमति भैसकेको छ । एकीकृत माओवादी पनि यसमा सहमत भएकाले ओली नै अबको प्रधानमन्त्री बन्ने झण्डै झण्डै निश्चित छ । तर राजनीतिमा जे पनि हुन सक्ने भएकाले अहिले नै यसै भन्न नसकिने नेताहरु बताउँछन् । 
त्यसो त राष्ट्रपति, उपराष्ट्रपति, प्रधानमन्त्री, सभामुख, उपसभामुखमा बाँडफाँड हुने भएकाले समिकरण फेरबदल पनि हुन सक्ने देखिन्छ । तैपनि अहिलेसम्मको अनौपचारिक छलफल र समिकरणमा एमाले अध्यक्ष ओली नै कोइरालापछिको प्रधानमन्त्री बन्ने सम्भावना बलियो छ ।
दलहरुबीच भएको अनौपचारिक सहमति अनुसार अबको नयाँ समिकरणमा राष्ट्रपति कांग्रेसको, उपराष्ट्रपति मधेसवादी दलको, प्रधानमन्त्री एमालेको, सभामुख एकीकृत माओवादीको र उपसभामुख अरु साना दलको तर्फबाट बन्नेछन् । तर १६ बुँदे सहमतिको हस्ताक्षरकर्ता फोरम लोकतान्त्रिक समेत अहिलेको प्रक्रियाबाट बाहिरिएकाले यो समिकरण फेरिन पनि सक्ने एकथरी नेताहरु बताउँछन् । अनौपचारिक सहमति अनुसार उपराष्ट्रपति पद फोरम लोकतान्त्रिकको लागि छुट्याइएको थियो । संविधान बनेपछि मधेसवादी दललाई सहमतिमा ल्याउन यो पद लोकतान्त्रिक या अरु कुनै मधेसवादी दललाई दिने गरी तीन दलका नेताहरुले गृहकार्य थालेका छन् । 
अबको राष्ट्रपतिमा कोइरालाको सम्भावना बलियो देखिन्छ । तर कोइरालालाई राष्ट्रपति बन्न नदिन कांग्रेसकै एकथरी नेताहरु लागेको चर्चा छ । यसो हुँदा एकीकृत माओवादीको भागमा राष्ट्रपति आयो भने प्रचण्डको सट्टा अरु कुनै नेताहरुले यसको दावी गर्न सक्छन् । प्रचण्डले सेरेमोनियल राष्ट्रपति नबन्ने घोषणा गरिसक्नुभएको छ । 
राष्ट्रपति कांग्रेसले पाएन भने दलहरुबीच भएको अनौपचारिक समिकरण फेरबदल हुन्छ र कांग्रेसले प्रधानमन्त्रीको लागि दावी गर्न सक्छ । यसो भयो भने ओलीको सट्टा कांग्रेसका शेरबहादुर देउवा प्रधानमन्त्री बन्ने सम्भावना हुन्छ । एमालेले नै पायो भने पनि फेरि माधव नेपाल नै प्रधानमन्त्री बन्ने चर्चा पनि हुन थालेको छ । सत्ता समिकरण जसरी अगाडि बढेपनि दशैंसम्ममा नयाँ सरकार गठन गरिसक्ने दलहरुको तयारी छ ।
