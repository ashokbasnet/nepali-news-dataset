स्याङ्जामा चुनावी चहलपहल बढ्यो, टिकट पाउन नेताको दौडधुप

राधाकृष्ण डुम्रे/उज्यालो । 
स्याङ्जा, चैत १९ – स्याङजामा स्थानीय तहको चुनावी चहलपहल सुरुभएको छ । जिल्लामा क्रियाशिल राजनीतिक दलहरुले बैठक, भेला तथा छलफल तीव्र पारेसँगै चुनावी माहोल निक्कै तात्तिएको हो । ५ नगरपालिका र ६ गाउँपालिका रहेको स्याङ्जामा ९७ वडा रहेका छन् । जिल्ला निर्वाचन कार्यालय स्याङजामा दर्ता भएका १९ वटै दलहरुले आ–आफ्नो अभियान सुरु गरेका छन् ।
जिल्लामा नेपाली कांग्रेस, नेकपा एमाले र माओवादी केन्द्रबिच मुख्य प्रतिस्पर्धा देखिए पनि राष्ट्रिय प्रजातन्त्र पार्टी, राष्ट्रिय जनमोर्चा, जनमुक्ति पार्टी लगायतका दलको प्रभाव पनि रहेको छ  । उमेद्वारहरु को—को हुने भन्नेमा कुनै पनि पार्टीको टुङ्गो लागि नसकेको भए पनि टिकट पाउनका लागि दौडधुप सुरु भइसकेको छ । दलहरुले आफ्नो सुरु गरेसँगै चुनावी माहोल तात्तिँदै गएको हो । जिल्लामा ठुलादलका केन्द्रिय नेताहरुले विभिन्न सभालाई सम्बोधन गर्ने तालिका समेत सार्वजनिक भएका छन् ।
प्रमुख र उपप्रमुख मध्ये अनिवार्य रुपमा एक जना महिला हुनु पर्ने तथा  वडामा आरक्षणसहित २ जना सदस्यमा अनिवार्य महिला उठाउनु पर्ने अवस्थाका कारण महिलाहरु समेत सक्रिय रुपमा भेला तथा छलफलमा सहभागिता जनाउन सुरु गरेका छन् । 
विभिन्न राजनीतिक दलमा आवद्ध शिक्षकले समेत उमेद्वार हुनकै लागि शिक्षण पेशावाट राजीनामा दिने तयारी गरेका छन् । कतिपय ठुला दलमा नै प्रतिस्पर्धामा उत्रन सक्ने महिला उमेद्वारको अभाव भएपछि क्याम्पस प्रमुखको जिम्मेवारीमा रहेकाले समेत राजीनामा दिएर उमेद्वार बन्ने तयारी गरेको चर्चा छ । 
अघिल्लो स्थानीय चुनावमा २ नरपालिका र ६० गाविस रहेकोमा वालिङको मेयर तथा उपमेयरमा नेपाली कांग्रेस र पुतली बजार नगरपालिकामा नेकपा एमाले विजयी भएका थिए भने गाविसहरुमा मिश्रीत परिणाम आएको थियो । स्याङ्जाका स्थानिय तहमा यस पटक कसले जित्छ त्यो यसै भन्न सकिने अवस्था नरहेको सबै राजनितिक दलहरुले स्वीकार गरेका छन् । 
यसैबिच जिल्ला निर्वाचन कार्यालय स्याङजाले जिल्लामा १ सय ९९ वटा मतदान स्थल बनाउन निर्वाचन आयोगमा सिफारिस गरी पठाएको छ । २०७० मा भएको दोस्रो संविधानसभाको चुनवामा स्याङ्जामा १ सय ८९ मतदान स्थल रहेकोमा यसपटक १० मतदान स्थल थपिएको स्याङ्जाका निर्वाचन अधिकृत गुरुप्रसाद मरासिनीले जानकारी दिनुभयो ।
