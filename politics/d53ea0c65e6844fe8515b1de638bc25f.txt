रेग्मीद्वारा साना १२ दलका शीर्ष नेतासँग छलफल

काठमाडौं, जेठ ३ – मन्त्रिपरिषद्का अध्यक्ष खिलराज रेग्मीले संविधानसभा सदस्य निर्वाचन अध्यादेशका विभिन्न प्रावधान र निर्वाचनको मिति घोषणा गर्ने विषयमा साना १२ दलका शीर्ष नेताहरूसँग छलफल गर्नुभएको छ ।
शुक्रबार भएको छलफलमा विशेष गरि समानुपातिक तर्फ संविधानसभा सदस्यको सिट प्राप्त गर्न आवश्यक पर्ने न्यनूतम मत प्रतिशत अर्थात थ्रेसहोल्ड, समानुपातिक सिट संख्या, दल दर्ताका लागि आवश्यक पर्ने दश हजार मतदाताको हस्ताक्षर लगायतका प्रस्तावित विषयमा केन्द्रित रहेको थियो ।  
छलफलका क्रममा अध्यक्ष रेग्मीले संविधानसभा सदस्य निर्वाचन अध्यादेशका विभिन्न प्रावधानप्रति विभिन्न दलबाट आएका फरक फरक सुझाव र धारणालाई कसरी सम्बोधन गर्ने भन्ने विषयमा सरकार गम्भीर रहेको उल्लेख गर्नुभयो ।  
उहाँले निर्वाचन प्रक्रियामा सबै दल र पक्षलाई सहभागी गराउने विषयलाई सरकारले प्राथमिकता दिएको समेत बताउनुभयो ।
छलफलमा उपस्थित विभिन्न दलका नेताले समानुपातिक तर्फको थ्रेसहोल्ड, समानुपातिक तर्फको सिट संख्या, निर्वाचनका लागि दल दर्ता प्रकृयालगायतका विषयमा देखा परेका जटिलता फुकाई सबै पक्षको भावनालाई सम्बोधन गर्न सरकारसंग आग्रह गरेका मन्त्रिपरिषदको सचिवालयले जनाएको छ ।
छलफलमा नेकपा संयुक्त, नेकपा माले, नेपाल रिपब्लिक पार्टी, जनता दल युनाइटेड, राष्ट्रिय जनमोर्चा, नेपाल लोकतान्त्रिक दल, नवनेपाल निर्माण पार्टी, राष्ट्रिय सद्भावना पार्टी, संघीय सद्भावना पार्टी लगायतका दलका प्रमुख एवं प्रतिनिधिको उपस्थिति थियो ।
