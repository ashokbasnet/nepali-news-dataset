जतिसक्दो चाँडो संविधान जारी हुने वातावरण बनाउन नेतृत्वलाई कांग्रेसका सभासदको आग्रह

काठमाडौं, माघ १ – नेपाली कांग्रेसका केन्द्रीय सदस्य र सभासदले माघ ८ गते संविधान आउने सम्भावना टरेको भन्दै जतिसक्दो चाँडो संविधान जारी हुने वातावरण बनाउन पार्टीले पहलकदमी लिनुपर्ने बताएका छन् ।
प्रधानमन्त्री निवास बालुवाटारमा बिहीबार बसेको केन्द्रीय समिति र संसदीय दलको संयुक्त बैठकमा केन्द्रीय सदस्य र सभासदले माघ ८ मा संविधान जारी हुने अवस्था नरहेको भन्दै संविधान कहिले जारी हुन्छ भन्ने अन्योल चिर्नु सरकारको नेतृत्व गरेको दलको नाताले कांग्रेसको मुख्य जिम्मेवारी भएको बताए ।
उनीहरुले जतिसक्दो चाँडो संविधान जारी गर्नका लागि विभिन्न विकल्प समेत प्रस्तुत गरेका छन् । बैठकमा कतिपयले वरिष्ठ नेता शेरबहादुर देउवाले प्रस्ताव गरे अनुसार अन्तरिम संविधानलाई नै नयाँ संविधानको रुपमा जारी गरिनुपर्ने बताएका छन् भने कतिपयले सबै पार्टीका प्रस्ताव मस्यौदा समितिमा लगेर छलफल गरिनुपर्ने धारणा राखेका छन् ।
कतिपय केन्द्रीय सदस्य र सभासदले भने दुई तिहाइ बहुमतको प्रक्रिया अगाडि बढाए संविधान बन्ने सुनिश्चित हुने बताएका छन् । अधिकांश केन्द्रीय सदस्य र सभासदले एमाओवादी र मधेसवादी दलसँग सहमतिका नाममा धेरै समय खर्चिएका कारण संविधान कहिले बन्छ भन्ने अन्योल उत्पन्न भएको भन्दै सहमति नहुनुको दोष एमाओवादी र मधेसवादीलाई दिएर कांग्रेस उम्किन नसक्ने बताए ।
उनीहरुले अरुमाथि दोष थोपरेर उम्किइ संविधान निर्माणको प्रक्रियामा अहिले देखिएको अन्योल चिर्न नसके नागरिकले अर्को चुनावमा पार्टीलाई साइजमा ल्याउनेतर्फ नेतृत्व गम्भीर हुनुपर्ने पनि बताएका छन् ।
