दरबारियाहरु चाँही राष्ट्रवादी हामी दलाल कसरी भयौं ? – भट्टराई

काठमाडौ, साउन ८ – एकीकृत नेकपा माओवादीका नेता डा. बाबुराम भट्टराईले आवश्यक परे आफुहरु अझै सुरुङ युद्ध लड्न तयार रहेको बताउनुभएको छ ।
नेकपा–माओवादीले एकीकृत नेकपा माओवादीलाई विदेशीको दलाल भन्ने गरेकोप्रति आक्रोश पोख्दै भट्टराईले भन्नुभयो ‘हिजो विदेशी हस्तक्षेप हुँदा सुरुङ युद्ध लड्छौं भनेका मान्छे हौं, हामी कसरी दलाल भयौं’ ।
‘त्यस्तो परिस्थिति आउँछ भने, फेरि पनि सुरुङ युद्ध लगायत जुनसुकै युद्ध लड्न तयार छौं तर बदलिँदो परिस्थितिमा छिमेकीसँग सन्तुलन मिलाएर जानुपर्छ भन्ने हाम्रो घोषित नीति हो’ मंगलबार आफ्नै निवासमा पत्रकारहरुसँग कुरा गर्दै पूर्वप्रधानमन्त्री भट्टराईले भन्नुभयो ‘ तर दरबारियाहरु बाहिर राष्ट्रियताको नारा उराल्ने, भित्रभित्र विदेशीको दलाली गरेर आफ्नो स्वार्थ पुर्ति गर्ने गर्छन्, विदेशमा पैसा राख्ने चाँही राष्ट्रवादी, भए भरको सबै सुम्पिएर हिड्ने हामी चाँही दलाल ?’
उहाँले पूर्व राजा ज्ञानेन्द्र शाहका गतिविधिप्रति बेलैमा सचेत भएर भण्डाफोर गर्नुपर्ने बताउनुभयो । ‘ज्ञानेन्द्रले जुन मुभ गरिरहेका छन्, त्यो गम्भीर छ, तर यस विषयमा कोही बोलिरहेका छैनन्’ भट्टराईले भन्नुभयो ‘उनको क्रियाकलापको भण्डाफोर बेलैमा गरिएन भने जनतालाई भ्रममा पार्ने र प्रतिक्रान्तिको आधार तयार पार्ने काम हुन्छ, त्यसमा बेलैमा सतर्क हुनुपर्छ ।’
भट्टराईले नेकपा माओवादीले पूर्व राजा र पञ्चलाई राष्ट्रवादी देख्नु सहिदप्रति घात हुने टिप्पणी गर्नुभयो । पूर्वराजाले अहिले शक्तिमा आउन विदेशी गुहारेको र नेकपा माओवादीका गतिविधि त्यसलाई सहयोग गर्ने खालका भएको बताउनुभयो ।
‘संविधानसभा र गणतन्त्रको लागि १३ हजार जना मानिस मारिए, तिनीहरुमाथि घात गर्न पाइन्छ माओवादीको नाउमा ?’ उहाँले भन्नुभयो ‘सहिद र वेपत्ताको घोर अपमान हुन्छ त्यसैले ती साथीहरु (नेकपा–माओवादी)ले कथित क्रान्तिकारीको खोलभित्र फेरि राजावादी र प्रतिगामीलाई वल पुर्‍याउने काम गर्न लागेका छन् ।’
विगतमा केही दलका ठूला नेताले संविधान सभा चुनाव हारेका कारण संविधान निर्माणमा समस्या परेकोले अब सहमतिमा दलका मुख्य नेतालाई चुनाव जिताएर संविधान सभामा पुर्‍याउनुपर्नेमा भट्टराईले जोड दिनुभयो ।
