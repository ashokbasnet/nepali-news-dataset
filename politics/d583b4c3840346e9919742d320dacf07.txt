बारामा मतगणना स्थलको टुंगो लाग्यो, सबै मतगणना स्थलमा सिसी क्यामेरा

बारा असोज १ – बारामा मत गणना स्थलको टुंगो लागेको छ । बाराका १६ वटै स्थानीय तहमा मतगणना स्थलको टुंगो लागेको हो । 
मुख्य निर्वाचन अधिकृत रितेन्द्र थापाका अनुसार १६ वटै स्थानीय तहमा मतगणनाको व्यवस्था मिलाइएको छ । हरेक मतगणना स्थलमा सिसी क्यामेरा जडान गर्ने कार्य अन्तिम चरणमा पुगेको छ । 
कलैया उपमहानगरपालिकाको मतगणना कलैया स्थित जिल्ला समन्वय समितिको सभाहलमा हुने मुख्य निर्वाचन अधिकृत थापाले बताउनुभयो । मतपेटीकाहरु संकलन भएको केही घण्टापछि उम्मेदवारहरुसँग समन्वय गरी मतगणना कार्य सुरु गरिने निर्वाचन अधिकृतको कार्यालयहरुले जनाएका छन् ।
जितपुर–सिमरा उपमहानगरपालिकाको मतगणना सिमरास्थित नेपाल राष्ट्रिय उच्च मावि मा गरिने निर्वाचन अधिकृत लिलप्रसाद भुर्तेलले जानकारी गराउनुभयो । आइतबार बेलुकासम्म १६ वटै स्थानीय तहको मतगणना स्थलमा सिसी क्यामेरा जडानको कार्य सम्पन्न भइसकेको मुख्य निर्वाचन अधिकृत रितेन्द्र थापाले बताउनुभयो । 
सुरुमा तीन वटा टोली खटाएर मतगणना सुरु गरिने निर्वाचन अधिकृत थापाले जानकारी दिनुभयो । मतगणनामा खटिने कर्मचारीहरुको समेत छनौट भइसकेको निर्वाचन अधिकृतको कार्यालयले जनाएको छ । सबैभन्दा धेरै मतदाता रहेको जितपुर–सिमरा उपमहानगरपालिकामा रहेका छन् ।
