खोटाङको रुपाकोट– ८ मा चार दलको गठबन्धनलाई पछार्दै एमाले विजयी

खोटाङ, असार १६ – खोटाङको रुपाकोट मझुवागढी नगरपालिका–८ दोर्पाचिउरीडाँडामा गठबन्धनका साथ एउटै चुनाव चिन्ह लिएर चुनावी मैदानमा उत्रिएका कांग्रेस, माओवादी केन्द्र, संघीय समाजवादी र नयाँशक्तीलाई एमालेले पराजित गरेको छ । 
तालमेल गरेर एउटै चुनाव चिन्ह लिएर रोचक तरिकाले चुनावी मैदानमा उत्रिएका चार पार्टीको संयुक्त प्यानललाई एमालेका लिलाकुमार चौहानको एक्लो प्यानलले पराजित गरेको हो । शुक्रबार घोषित मत परिणाम अनुसार एमालेका उम्मेदवार चौहान रुपाकोट मझुवागढी नगरपालिका–८ दोर्पाचिउरीडाँडाको वडाध्यक्षमा निर्वाचित भएका छन् ।
चार दल एकतिर लाग्दा पनि सो वडामा एमालेको चौहान, बलीरत्न राई, हरि चामलीङ, दिलशोभा राई र मसिनी दाहाल सार्कीको प्यानल बिजयी भएको हो । सो वडामा कांग्रेस, माओवादी केन्द्र, संघीय समाजवादी र नयाँशक्ती कांग्रेसको चुनाव चिन्ह रुखबाट चुनाव लडेको थियो । 
माओवादी केन्द्र, संघीय समाजवादी र नयाँशक्तीले फरक पार्टीको चुनाव चिन्ह देखाएर चुनावमा होमिएको विषयलाई चासोकासाथ हेरिएको थियो । उम्मेदवार चौहानको घरमा असार ६ गते राती सुतली बम बिष्फोट गराइएको थियो । विष्फोटमा उनकी बुहारी घाइते भएका थिए ।
