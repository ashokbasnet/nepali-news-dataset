देशभरि उमेद्वारी दर्ता, नेताहरु को कहाँबाट ?

काठमाडौ, असोज १७ – मंसिर ४ गते हुने संविधानसभा चुनावका लागि बिहीबार उम्मेदवारी दर्ता भएको छ ।
प्रमुख राजनीतिक दलदेखि स्वतन्त्र उम्मेदवारसम्मले तामझाम र उल्लासका साथ उम्मेदवारी दर्ता गरेका छन् । देशका २ सय ४० चुनाव क्षेत्रमा उम्मेदवारी दर्ता भएको छ ।
एकीकृत नेकपा माओवादीका अध्यक्ष पुष्पकमल दाहाल प्रचण्डले काठमाडौ क्षेत्र नम्बर १० र सिरहा क्षेत्र नम्वर ५ बाट उम्मेदवारी दिनुभएको छ । यस्तै नेपाली कांग्रेसका सभापति सुशील कोइराला चितवन क्षेत्र नम्वर ४ र बाँके क्षेत्र नम्वर ३ बाट उठ्नुभएको छ ।
एमाले अध्यक्ष झलनाथ खनाल इलाम क्षेत्र नम्वर १ र सर्लाही क्षेत्र नम्वर १, एकीकृत माओवादीका डाक्टर बाबुराम भट्टराई रुपन्देही ४ र गोरखा १ बाट उठ्नुभएको छ ।
एमाले बरिष्ठ नेता माधवकुमार नेपालले रौतहट १ र काठमाडौ २, नेपाली कांग्रेसका वरिष्ठ नेता शेरवहादुर देउवाले डडेल्धुरा र कैलाली ६, नेकपा एमालेका उपाध्यक्ष वामदेव गौतमले बर्दिया १ र प्यूठान १, राप्रपाका नेता लोकेन्द्रबहादुर चन्दले बैतडी १ र २, मधेशी जनअधिकार फोरम लोकतान्त्रिकका अध्यक्ष विजय गच्छदारले मोरङ ७ र सुनसरी  ३ तथा राष्ट्रिय मधेश समाजवादी पार्टीका शरतसिंह भण्डारीले महोत्तरी १ र ६ बाट उम्मेदवारी दिनुभएको  छ ।
यस्तै कांग्रेस उपसभापति रामचन्द्र पौडेलले तनहुँ २, महामन्त्री प्रकाशमान सिंहले काठमाडौ १, एकीकृत नेकपा माओवादीका नेता नारायणकाजी श्रेष्ठ प्रकाश मकवानपुर २ बाट उठ्नुभएको छ ।
एमालेका केपी ओली झापा ७, नेपाली कांग्रेसका महामन्त्री कृष्णप्रसाद सिटौला झापा ३, मधेशी जनअधिकार फोरम नेपालका अध्यक्ष उपेन्द्र यादव सुनसरी ५,तराई मधेश लोकतान्त्रिक पार्टीका अध्यक्ष महन्थ ठाकुर सर्लाही ६, सद्भावना पार्टीका अध्यक्ष राजेन्द्र महतो सर्लाही ४, नेपाल तराई मधेश सदभावना पार्टी नेपालका अध्यक्ष महेन्द्रप्रसाद यादव र नेपाल मजदुर किसान पार्टीका अध्यक्ष नारायणमान विजुक्छेले भक्तपुर १ र राप्रपा नेपालका नेता पशुपति शमशेर राणाले सिन्धुपाल्चोक ३ बाट उम्मेदवारी दिनुभएको छ ।
एकीकृत माओवादीका नेता बाबुराम भट्टराईले रुपन्देही ४ मा एमालेका सचिव विष्णु पौडेल, एमाले नेता केपी ओलीले झापा ७ मा एकीकृत माओवादीका गोपाल किराँतीसँग लड्दै हुनुहुन्छ ।
त्यस्तै मोरङ ७ मा फोरम लोकतान्त्रिकका अध्यक्ष विजय गच्छदार र नेपाली कांग्रेसका शेखर कोईराला तथा काठमाडौ २ मा नेकपा एमालेका माधवकुमार नेपाल र एकीकृत माओवादीका लिलामणि पोखरेल प्रतिस्पर्धामा हुनुहुन्छ ।
सर्लाही ४ मा राजेन्द्र महतो र महेन्द्र यादव, नुवाकोट १ मा नेपाली कांग्रेसका अर्जुननरसिंह केसी र राप्रपाका प्रकाशचन्द्र लोहनी, तथा महोत्तरी १ मा एकीकृत माओवादीका गिरिराजमणि पोखरेल र राष्ट्रिय मधेश समाजवादी पार्टीका अध्यक्ष शरत्सिंह भण्डारीबीच प्रतिस्पर्धा हुँदैछ ।
यस्तै अकूत सम्पत्ति कमाएकोे अभियोगमा थुनामा रहेका ‘डन’ गणेश लामाको पनि उम्मेदवारी दर्ता भएको छ । डिल्लीबजार जेलमा रहेका उनले आफ्ना सहयोगी प्रकाश थापामार्फत फोरम लोकतान्त्रिकबाट काभ्रे क्षेत्र नम्बर २ बाट उम्मेद्वारी दर्ता जिल्ला निर्वाचन कार्यालय काभ्रेले जनाएको छ । काठमाडौ १० मा प्रचण्डलाई थप्पड हान्ने पद्म कुँवरले पनि उम्मेदवारी दिनुभएको छ ।
