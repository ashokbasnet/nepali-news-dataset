कसैले फकाए पनि अब फकिन्न : पौडेल

दाङ, माघ ४ – नेपाली काँग्रेसका उपसभापति रामचन्द्र पौडेलले आफूलाई सभापति बन्नबाट कसैले रोक्न नरोक्ने बताउनुभएको छ ।
नेपाल प्रेस युनियन दाङले सोमबार घोराहीमा गरेको पत्रकार सम्मेलनमा उहाँले कसैले फकाएपनि अब आफू नफकिने र सभापतिमा उम्मेदवारी दिएरै छाड्ने बताउनुभयो ।
सभापति कोइरालालाई आफूले हरेक अवसरमा साथ दिएको बताउँदै पौडेलले आसन्न महाधिवेशनमा कोइरालाको साथ आफूलाई रहने विश्वास व्यक्त गर्नुभयो । तर आफूलाई रोक्नका लागि प्रलोभनको जाल फालिए त्यसलाई कदापी स्वीकार नगर्ने उहाँको भनाई छ ।
देशभरका कार्यकर्ताबाट सभापति बन्नका लागिसुझाव आएकाले पार्टीका कार्यकर्तालाई घात हुने गरी सभापतिको दौडबाट पछि नहट्ने पौडेलले बताउनुभयो । कांग्रेस भित्र परिवर्तनको आवश्यता रहेको उहाँको भनाई छ ।
