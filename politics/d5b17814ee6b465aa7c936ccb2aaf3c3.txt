‘नाकाबन्दीको घाउ मेटाउन भारतका धेरै राष्ट्रपति आउनुपर्छ’

नेपालगञ्ज, कात्तिक १९ – नेकपा एमालेका उपाध्यक्ष बामदेव गौतमले गएको वर्षको नाकाबन्दीबाट नेपालीले भोग्नु परेको पीडा भारतका एकजना राष्ट्रपति नेपालमा आउँदैमा पूर्ति नहुने बताउनुभएको छ । 
नेकपा एमाले बाँकेले शुक्रबार नेपालगञ्जमा आयोजना गरेको शुभकामना आदानप्रदान कार्यक्रममा उपाध्यक्ष गौतमले भन्नुभयो, ‘नाकाबन्दीको घाउ भारतका एकजना राष्ट्रपति आउँदैमा मेटिँदैन, धेरैजना राष्ट्रपति आउनुपर्छ ।’
प्रमुख प्रतिपक्षी दल एमालेका उपाध्यक्ष गौतमले भारतीय राष्ट्रपतिको नेपाल भ्रमणका लागि नेपालमा सार्वजनिक बिदा दिनु बर्तमान सरकारको आत्मसमर्पणवादको नांगो उदाहरण भएको टिप्पणी गर्नुभयो ।  उहाँले आगामी माघ ७ गतेभित्र तीनतहको निर्वाचन गर्नुपर्नेमा बर्तमान सरकार विदेशी मुलुकको षड्यन्त्रको प्याधा बनेर कुनैपनि निर्वाचन नगर्ने र संवैधानिक संकटमा पार्न लागिपरेको आरोप लगाउनुभयो । 
उपाध्यक्ष गौतमले संविधान आवश्यक पर्दा संशोधन गर्न सकिन्छ भनेर संविधानमै स्पष्ट किटान भएको उल्लेख गर्दै संशोधन केका लागि स्पष्ट हुनुपर्नेमा जोड दिनुभयो ।
बर्तमान सरकारसँग संविधान संशोधनका लागि दुईतिहाई नभएको भन्दै उहाँले मुलुक टुक्राउने षडयन्त्र सफल पार्नका लागि संविधान संशोधनको पक्षमा आफ्नो पार्टी नभएको स्पष्ट पार्नुभयो । उहाँले  संविधान संशोधन गरिँदा कुन जिल्ला कुन प्रदेशमा राख्ने भनेर ति जिल्लामा जनमतसंग्रह गर्नुपर्नेमा जोड दिनुभयो । विवादित भनिएका जिल्लामा जनमत संग्रहको बहुमतको निर्णय मात्रै मान्य हुने उहाँले बताउनुभयो । संविधान संशोधन भन्दा पनि पालना प्रमुख भएको उहाँले बताउनुभयो ।
