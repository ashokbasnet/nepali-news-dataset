भक्तपुरका मेयर उपमेयरद्वारा सपथ ग्रहण

भक्तपुर, जेठ ७ – भक्तपुर नगरपालिकाका नवनिर्वाचित नगरप्रमुख, उपप्रमुख, वडा अध्यक्ष र वडा सदस्यहरुले आइतबार सपथग्रहण गरी कार्यभार सम्हाल्नु भएको छ ।

नगरपालिकाले आइतबार आयोजना गरेको सपथ ग्रहण कार्यक्रममा मुख्य निर्वाचन अधिकृत भोजराज शर्माले नवनिर्वाचित नगरप्रमुख सुनिल प्रजापति र उपप्रमुख रजनी जोशीलाई सपथ ग्रहण गराउनु भयोे ।
कार्यक्रममा सांसद प्रेम सुवालले आफैले कानून बनाउने, आफैले पालना गर्ने गरि कार्यपालिका, न्यायपालिका र व्यबस्थापिकाको भूमिका स्थानीय तहले गर्न पाउने अधिकार भएकाले यसलाई पुरा गर्ने जिम्मेवादी नवनिर्वाचित पदाधिकारीमा आएको बताउनुभयो । 
 साथै उहाँले देशको एउटा भागमा चुनाव सकिएको र अर्को ठूलो भागमा चुनावै नहोला कि भन्ने अबस्था सृजना भएको भन्दै देशको सार्वभौमिकता जोगाउन सबै जनता एक हुने बेला आएको बताउनुभयो । 
यस्तै, मुख्य निर्वाचन अधिकृत भोजराज शर्माले स्थानीय तहको निर्वाचनले लामो समयदेखि रोकिएको विकास कार्य द्रुत गतिमा अगाडि बढ्ने बताउनुभयो ।
स्थानीय तहको निर्वाचन सकिए लगत्तै आफ्नो नगर तथा गाउँको विकास गर्ने अनेकौ अवसरहरु आएकाले त्यसलाई सफल बनाउन नवनिर्वाचित पदाधिकारीले ध्यान दिनुपर्नेमा भक्तपुरका प्रमुख जिल्ला अधिकारी द्रोण पोखरेलले जोड दिनुभयो ।
कार्यक्रममा नवनिर्वाचित नगरप्रमुख सुनिल प्रजापतिले स्थानीय तह प्रजातन्त्रको जग भएको बताउँदै संविधानले दिएको अधिकार प्रयोग गर्ने क्रममा धेरै चुनौतीहरु आउने बताउनुभयो ।
उहाँले भन्नुभयो, ‘संविधान कार्यान्वयनको क्रममा हाम्रा समक्ष चुनौतीको पहाड आएको छ, जनताको साथ लिएर त्यस्ता चुनौतीको पहाड पन्छाउँदै अगाडि बढ्छौ ।’
भक्तपुरलाई देश कै नमूनाको नगर बनाउने घोषणा गर्दै उहाँले संरक्षण हुन बाँकी ऐतिहासिक एवंं पुरातात्विक सम्पदा र संरचनाको संरक्षण गर्ने, ख्वप विश्व विद्यालयको स्थापना गर्ने, भक्तपुरलाई ज्ञानको केन्द्रको रुपमा विकास गर्ने लगायत धेरै कुराबाट भक्तपुरलाई मुलुकको नमूनाको नगर बनाउने बताउनुभयो ।
सपथ ग्रहण लगत्तै नगरपालिकाको भवनमा गएर नगरप्रमुख, उपप्रमुख र १० वटा वडाका वडा अध्यक्षहरु समेत बसेर नगरपालिकाको पहिलो बैठक समेत सम्पन्न गर्नुभएको छ ।
