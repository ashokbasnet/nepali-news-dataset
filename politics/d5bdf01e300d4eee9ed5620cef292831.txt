राष्ट्रपति फेर्ने विषयमा एमालेभित्र मतभेद

काठमाडौ, माघ ३ – राष्ट्रपति र उपराष्ट्रपति चुनावको विषयमा नेकपा एमालेका नेताहरुबीच नै कुरा बाझिन थालेको छ ।
केही नेता चुनाव आवश्यक रहेकोमा जोड दिएका छन् भने केहीले अहिले राष्ट्रपति उपराष्ट्रपतिको चुनावलाई प्राथमिकता दिन नहुने बताइरहेका छन् ।
एमालेका नेता भीम रावलले अहिले राष्ट्रपति र उपराष्ट्रपतिको चुनाव गौण भएको बताउनुभएको छ । अहिलेकै राष्ट्रपति र उपराष्ट्रपतिलाई अनुमोदन गरेर एक वर्षभित्र संविधान जारी भएपछि नयाँ चुनावको प्रक्रियामा जाँदा संविधान पनि बन्ने, मुलुकले निकास पनि पाउने भन्दै नेता रावलले अहिले राष्ट्रपति र उपराष्ट्रपतिको चुनाव आवश्यक नरहेकोमा जोड दिनुभएको छ ।
केही दिन अघि एमाले सचिव शंकर पोख्रेलले नयाँ राष्ट्रपतिको चुनाव पछि मात्रै सरकार गठनको प्रक्रिया सुरु हुने बताउनुभएको थियो । अहिलेको संविधानसभाले राष्ट्रपति र उपराष्ट्रपतिलाई नचिन्ने पोखरेलको तर्क छ  ।
रिपोर्टर्स क्लबले शुक्रबार काठमाडौमा  गरेको कार्यक्रममा नेता रावलले भने फरक विचार व्यक्त गर्नुभयो । रावलले भन्नुभयो  ‘एमाले अहिले राष्ट्रपति र उपराष्ट्रपतिको चुनाव गरिहाल्नुपर्छ भन्ने पक्षमा छैन ।’ माघ अन्तिमसम्म नयाँ सरकार बनिसक्ने दावी उहाँले गर्नुभयो ।
नेपाली कांग्रेसका नेता अर्जुननरसिंह केसीले राष्ट्रपति र उपराष्ट्रपति चुनाव बेमौसमी बाजा भएको टिप्पणी गर्नुभयो । ‘राष्ट्रपति र उपराष्ट्रपतिलाई यो संविधानसभाले चिन्दैन भन्नु गलत हो’ केसीले भन्नुभयो ‘हामीलाई सपथ गराउने ज्येष्ठ सदस्यले नै राष्ट्रपतिसँग सपथ खाँदैछन् भने एमालेले त्यस्तो तर्क गर्न सुहाउँछ ?’
