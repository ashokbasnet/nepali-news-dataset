एकदुई दिनमै चुनावको मिति घोषणा गर्न सरकारलाई माओवादी केन्द्रको सुझाव

काठमाडौं, फागुन ७ – नेकपा माओवादी केन्द्रको हेडक्वाटर बैठकले एकदुई दिनभित्रै चुनावको मिति घोषणा गर्न सरकारलाई सुझाव दिएको छ । 
माओवादी केन्द्रको हेडक्वाटर बैठकका क्रममा सदस्यले अन्तिमपटक सत्तारुढ नेपाली कांग्रेस, मधेसी मोर्चा र निर्वाचन आयोगसँग पनि छलफल गरेर एक दुई दिनभित्रै चुनावको मिति घोषणा गर्न सरकारलाई सुझाव दिएको हेडक्वार्टर सदस्य तथा प्रधानमन्त्रीका प्रमुख राजनीतिक सल्लाहकार चक्रपाणि खनाल ‘बलदेव’ले जानकारी दिनुभयो।
बैठकमा प्रधानमन्त्री तथा पार्टी अध्यक्ष प्रचण्डले समसामयिक राजनीतिक परिस्थिति, स्थानीय तहको निर्वाचनबारे सरकारले गरेको तयारी र राजनीतिक दलहरुसँग भएको सम्वादबारे जानकारी गराउनुभएको थियो । 
बैठकले पार्टी सदस्यता नवीकरणको काम सम्पन्न गर्ने, पार्टीका स्थानीय तहका कमिटीहरुको सम्मेलन सम्पन्न गर्ने, एकता गर्न बाँकी रहेका मोर्चा, जनवर्गीय संगठन र विभागहरुको एकता सम्पन्न गर्ने र निर्वाचनलाई केन्द्रित गरेर संगठनात्मक कामलाई अघि बढाउने निर्णय समेत गरेको छ ।
