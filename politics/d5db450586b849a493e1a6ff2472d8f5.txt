यो सरकार परिवर्तनको नभई एकता र विकासको वर्ष : प्रचण्ड

जुम्ला, वैशाख ४ –  एकीकृत नेकपा माओवादीका अध्यक्ष पुष्पकमल दाहाल प्रचण्डले अहिले सरकार परिवर्तन गर्ने समय नभएको बताउनु भएको छ । 
उहाँले जुम्लाको सदरमुकाम खलंगामा पत्रकारसँग कुरा गर्दै तत्काल कांग्रेस नेतृत्वको सरकार बन्ने कुनै आधार नभएको बताउनु भएको हो । उहाँले कांग्रेसलाई सरकारमा सहभागी गराई राष्ट्रिय सरकार बनाउन सकिने बताउनु भयो । उहाँले त्यसका लागि आफूले पहल गर्ने बताउनु भयो । 
दाहालले अब कांग्रेस यो सरकारमा आएमा संविधान कार्यान्वयनमा सजिलो हुने बताउनु भयो । उहाँले कर्णालीलाई आगामी नीति तथा कार्यक्रममा कसरी पार्न सकिन्छ भन्ने विषयमा ध्यान दिने समेत बताउनु भयो । यसैगरी उहाँले नयाँ वर्ष २०७३ एकता, विकास र संविधान कार्यान्वयनको वर्ष समेत भएको बताउनु भयो । यसका लागि सबै राजनीतिकदल र आम नागरिकको एकता आवश्यक रहेको बताउनु भयो ।
प्रचण्ड मुगुमा भएको बैठकमा सहभागी भई स्थलमार्गबाट जुम्लाको सिंजा आउनुभएको थियो । सिंजामा पार्टीले गरेको कार्यक्रमलार्ई सम्बोधन गरि सदरमुकाम आएका दाहाल शनिबार नै काठमाडौं फर्किने कार्यक्रम रहेको एकीकृत माओवादी जुम्लाले जनाएको छ ।
