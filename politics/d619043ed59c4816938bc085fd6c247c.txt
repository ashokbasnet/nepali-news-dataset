शाहीकालिन मन्त्री मिया एमाओवादीमा

जयनारायण यादव/उज्यालो । बारा, जेठ १८ – समाजवादी पार्टीका केन्द्रिय अध्यक्ष एंव शाहीकालीन मन्त्री सलिम मिया अन्सारी एकीकृत नेकपा माओवादीमा प्रवेश गर्नुभएको छ  ।
बाराको बरियारपुरमा शनिबार गरेको सभाबाट अन्सारी आफ्ना तीन सय कार्यकर्तासहित एकीकृत माओवादीका प्रवेश गर्नुभएको हो । सभामा एकीकृत माओवादीका अध्यक्ष पुष्पकमल दाहाल प्रचण्डले अन्सारीलाइ टीका लगाएर पार्टीमा स्वागत गर्नुभयो ।
'काँग्रेस र एमाले टायर पन्चर भएका गाडी'
पार्टी प्रवेश गरेपछि अन्सारीले काँग्रेस र एमालेलाई टायर पन्चर भएको र बिग्रेको गाडीको संज्ञा दिँदै परिवर्तनको नेतृत्व माओवादीले मात्र गर्नसक्ने बताउनुभयो ।
उहाँले मधेशवादी दलहरुले पनि सत्ता र पैसाका लागि मरीहत्ते गरेकोले मधेशी जनताको अपेक्षा पुरा हुन नसकेको बताउनुभयो ।
नेकपा एमालेमा रहदाँ बाराको क्षेत्र नम्बर ४ बाट दुई पटक सांसदमा विजयी भएका अन्सारी पूर्व राजा ज्ञानेन्द्र शाहको शाही शासनका बेला वनमन्त्री हुनुभएको थियो ।
