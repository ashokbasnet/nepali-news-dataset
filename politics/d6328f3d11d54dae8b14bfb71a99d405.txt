दश दिनमा आउने आश नभएपनि दलहरुको प्रयास कायमै

काठमाडौं, पुस २८ - दलहरु आफैंले जनाएको प्रतिबद्धता अनुसार माघ ८ गते आउन अब १० दिन मात्रै बाँकी भएपनि मुख्य विवादित विषयमा सहमति जुट्न सकेको छैन । सहमतिको लागि भन्दै दलहरुले सोमबार पनि छलफललाई निरन्तरता दिँदैछन् । संवैधानिक–राजनीतिक संवाद तथा सहमति समितिको बैठक पनि बस्दैछ । दिउँसो २ बजे बैठक बस्नुअघि मुख्य दलका शीर्ष नेताहरुसँग छलफल गर्ने कार्यक्रम रहेको समितिले जनाएको छ ।
आइतबार संविधानसभा अध्यक्षसहित कांग्रेस, एमाले, एकीकृत नेकपा माओवादी, मधेशी मोर्चा र अन्य दलको संयुक्त बैठकमा राज्य पुनःसंरचनाको विषयमा छलफल केन्द्रित भएको थियो ।
समिति सभापति डाक्टर बाबुराम भट्टराईले मुख्यरुपमा सोमबार संविधानसभाको सबभन्दा महत्वपूर्ण र पेचिलो विषय राज्यको पुनःसंरचना र राज्यशक्तिको बाँडफाँडको विषयमा केन्द्रित भएर छलफल भएको जानकारी दिनुभएको छ । उहाँका अनुसार दुई पक्षबाट प्रस्तुत ७ र १० प्रदेशको मोडेल बीचका समानता र असमानता, त्यसका आधार लगायतका विषयमा छलफल केन्द्रित भएको छ ।
प्रमुख दलबीच पहिचानको पाँच आधार र सार्मथ्यको चार आधारकै आधारमा राज्य पुनःसंरचना गर्ने विषयमा सहमति भएपनि प्रक्रिया कसरी मिलाउने भन्ने विवाद समाधान हुन अझै बाँकी छ ।  प्रदेश सङ्ख्यामा सहमति भयो भने त्यसकोे नामाङ्कनको जिम्मेवारी प्रदेशसभालाई प्रदान गर्न प्रमुख दल सहमत भएका छन् । सत्तारुढ दलको तर्फबाट पेस गरिएको सात प्रदेश र विपक्षी दलले प्रस्तुत गरेको दश प्रदेशका समानताका आधारमा एक दुई प्रदेशलाई तलमाथि गरेर भएपनि सहमति खोज्ने प्रयास भैरहेको र आज दिनभरि छलफल गरेर सहमतिमा पुगिने समिति सभापति भट्टराईको विश्वास छ ।
समितिले सोमबारसम्म सहमति जुटाउने जिम्मा पाएको छ ।
