द्वन्द्वपीडितका नामको विषयमा दलहरुवीच विवाद

आदर्श केसी/उज्यालो  

रुकुम, माघ १२ – रुकुमको द्वन्द्वको क्रममा ज्यान गुमाएका भनिएका ३२ जनाको बारेमा राजनीतिक दलहरुवीच विवाद भएको छ । 

तीन वर्षअघि नै राहतका लागि निवेदन परेको ३२ जना मृतकको विषयमा शान्ति समितिमा प्रतिनिधित्व गर्ने दलका नेताहरुले अझै निर्णय गर्न सकेका छैनन् ।

यस्ता विवादित मृतकका निवेदनहरु नेपाली कांग्रेस र एकीकृत नेकपा माओवादीका पक्षका बढी छन् । ३२ जनाको नाममा विवाद भएको र त्यसपछि पनि २६ जनाको निवेदन आएपनि बैठकमा पेश नै नभएको स्थानीय शान्ति रुकुमका सचिव केशव बुढाथोकीले बताउनुभयो ।

‘अरु कारणबाट ज्यान गुमाएकालाई पनि द्वन्द्वको बेला ज्यान गुमाएको दावी गर्दै निवेदन दिने क्रम बढेकाले राहतका लागि प्रक्रिया अगाडि बढ्न नसकेको हो’ नेपाली कांग्रेसबाट समिति प्रतिनिधि खड्गबहादुर डाँगीले भन्नुभयो  ‘हामीले वास्तविक पीडितले मात्र राहत पाउनुपर्छ भनेका छौं तर माओबादीले घुर्की लगाउँछ, यस्तो भएमा वास्तविक पीडितलाई अन्याय हुन्छ ।’

द्वन्द्वको समयमा राज्य र विद्रोही दुबै पक्षबाट ज्यान गुमाएका आठ सय ८५ जनाको नाम स्थानीय शान्ति समितिमा निवेदन दर्ता भएका थिए ।
