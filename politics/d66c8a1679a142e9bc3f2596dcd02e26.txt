माघ ८ नजिकिदै जाँदै नेम्वाङलाई ज्ञापनपत्र बुझ्न भ्याइ नभ्याइ

काठमाडौं, पुस २४ – संविधान जारी गर्ने भनिएको मिति नजिकिएसँगै संविधानमा आफ्ना सरोकारका विषय समावेश गर्नका लागि ज्ञापनपत्र बुझाउने क्रम बढेको छ ।
संविधानसभाका अध्यक्ष सुवासचन्द्र नेम्वाङले बिहीबार एक घण्टाको फरकमा विभिन्न तीन वटा समूहका ज्ञपानपत्र बुझ्नुभएको छ । नेम्वाङले राष्ट्रिय मुस्लिम संघर्ष गठबन्धन, महिला, कानून र विकास मञ्च तथा संयुक्त महिला संघको ज्ञापनपत्र पालैपालो बुझ्नुभएको हो ।
नेम्वाङसमक्ष राष्ट्रिय मुस्लिम संघर्ष गठबन्धनले मुस्लिम समुदायको पृथक राष्ट्रिय पहिचान सुनिश्चित गरिनुपर्ने, गैर भौगोलिक स्वायत्त मुस्लिम प्रदेशको प्रत्याभूति गरिनुपर्ने लगायतका १५ बुँदे माग अगाडि सारेको छ । यस्तै महिला, कानून र विकास मञ्च तथा संयुक्त महिला संघले नेपाली आमा बाबुबाट जन्मिने सन्तानले आमा वा बाबुको नामबाट वंशजको नागरिकता पाउनुपर्ने माग गरेका छन् ।
तिनवटै समुहको ज्ञापनपत्र बुझ्ने क्रममा संविधानसभाका अध्यक्ष नेम्वाङले आफू सबै जातजाति, भाषाभाषी, वर्ग, समुदाय र लिंगका हक अधिकार संविधानमा समेट्नुपर्ने पक्षमा रहेको बताउनुभयो ।
उहाँले आफू अन्तरिम संविधानको भावना अनुसार सबैका हक अधिकार सुनिश्चित हुनेगरी संविधान बनाउन प्रतिबद्ध रहेपनि दलहरुले मौसम बदलिए अनुसार कुरा फेरेकाले संविधान निर्माणको काम जटिल अवस्थामा पुगेको बताउनुभयो ।
