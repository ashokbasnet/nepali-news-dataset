म्यादी प्रहरीमा विद्यार्थीदेखि गृहिणीसम्म

मुना श्रेष्ठ/उज्यालो । 
काठमाडौं, चैत १९ – सुश्मिता काफ्ले १२ कक्षा पढ्दै हुनुहुन्छ । काठमाडौं महानगरीय प्रहरी परिसरमा भेटिनुभएकी सुश्मितालाई खाली समय त्यतिकै बस्न मन पर्दैन । ‘काम पनि हुने दाम पनि हुने भएर नै म्यादी प्रहरीमा भर्ना हुनका लागि आएकी हुँ’ उहाँले भन्नुभयो । उहाँ मात्र होइन, काठमाडौं महानगरीय प्रहरी परिसरमा उहाँ जस्तै महिला दिदी बहिनी म्यादी प्रहरीमा भर्ना हुनका लागि लाइनमा लागेका थिए । सबैको अनुहारमा बेरोजगार हुनुको पीडा त छँदैछ । तीन महिनाको समयमा भएपनि केही कमाई भइहाल्छ कि भनेर आउनेहरु पनि कम थिएन । १८ वर्ष उमेर पुगेका र ५४ ननाघेकालाई म्यादी प्रहरीमा लिने मापदण्ड भएकोले बालबच्चालाई घरपरिवारको जिम्मा लगाएर भएपनि आउनेहरुको संख्या पनि त्यतिकै छ । ‘हातमा रोजगार भन्न मिल्ने हुनै काम छैन, खाली समय सदुपयोग गरौं की भनेर आएकी’ बर्दियाकी सुश्मिता काफ्लेले भन्नुभयो । १२ कक्षा पढ्दै गर्नुभएकी सुश्मितालाई खाली समयमा म्यादी प्रहरीमा भर्न हुन सके केही रकम पनि कमाईने र यहाँको सर्टिफिकेट पनि बिकाउन सकिन्छ भन्ने आश छ । उहाँलाई काठमाडौंको महंगी र अभावलाई यसले केही समय थेग्ला कि भन्ने लाग्छ । थोरै नाम पनि कमाईन्छ की भन्नेपनि लाग्छ । तर उहाँलाई म्यादी प्रहरीमा आएर के गर्ने भन्ने थाहा छैन । सिलाई बुनाई सम्बन्धी काम गर्ने काफ्लेका अनुसार तीन महिना म्यादी प्रहरीमा काम गर्दा केही जम्मा पार्न सकिन्छ कि भन्ने आशले यतातिर तानेको हो । चुनाव सकिएपछि म्यादी प्रहरीको काम पनि सकिन्छ । त्यसपछि पनि खाली बस्नुनपर्ने उहाँले बताउनुभयो । उहाँले आफैंले सिकेको सीप सिलाईबुनाईलाई निरन्तरता दिने बताउनुभयो । स्वयम्भूकी सरिता महर्जन विशुद्ध गृहिणी हुनुहुन्छ । पाँच कक्षा सम्म पढाई गर्नुभएकी सरिता त्यत्तिकै घरमा बसिराख्नुभन्दा केही समयको सदुपयोग गर्नाका लागि म्यादी प्रहरीमा भर्ना हुन आउनुभएको हो । उहाँका दुई जना बच्चा छन् । श्रीमान डकर्मी काम गर्नुहुन्छ । घरगृहस्थीमा नै रमाई रहनुभएकी सरिताले चुनावका लागि म्यादी प्रहरी भर्ना खुलेकोे थाहा पाउनुभएपछि नै यहाँ अनुभएको हो । उहाँलाई तालिम गर्न कुनै गाह्रो छैन । तर ‘चुनावकै लागि काठमाडौं बाहिर जानु प¥यो भने चाहिँ समस्या हुन्छ’ उहाँले भन्नुभयो । तीन महिनाको तालिम सकिएपछि उहाँको दैनिकी फेरि गृहिणीतिर नै फर्कने छ । तर उहाँलाई यसरी तालिम दिइसकेको मान्छेलाई अरु केही व्यवस्था पनि गरिदियोस भन्ने लाग्छ । ‘हुन त सरकारले यति धेरैलाई के नै पो गर्न सक्ला र तर पनि केही व्यवस्था गरिदिए बेरोजगार बस्नुपर्दैनथ्यो कि भन्ने लाग्छ’ उहाँले भन्नुभयो । 
म्यादी प्रहरीमा भर्ना हुनकै लागि साँखुबाट आउनुभएकी तारा राना सामान्य खेती किसानी गर्नुहुन्छ । उहाँका सबै परिवार नै कृषिमा छन्, तर उहाँलाई भने प्रहरीमै भएको साथीले म्यादी प्रहरीमा जान सल्लाह दिए । ‘तीन महिना भएपनि जागिर खाउँ भन्ने लागेर आएको’ उहाँले भन्नुभयो । म्यादी प्रहरीमा भर्ना भएकालाई सरकारले दिने प्रमाणपत्र विदेश जान काम लाग्ने उहाँले बताउनुभयो । तर तत्काललाई भने उहाँको विदेश जाने कुनै योजना नभएको सुनाउनुभयो । दुई जना बच्चा छोडेर उहाँ म्यादीमा भर्नै हुन आउनुभएको हो । 
उहाँलाई प्रहरीमा जागिर खाने पहिलेदेखिको रहर थियो । ‘म्यादी प्रहरीमा भर्ना भएर पनि आफ्नो चाहाना पूरा गर्न पाएँ जस्तो लाग्या छ’ उहाँले भन्नुभयो । उहाँका अनुसार तीन महिना जागिर खाएर कमाएको पैसाले छोरा छोरीको पढाईमा खर्च गर्ने सोंच छ । ताराको सामान्य लेखपढ मात्र छ ।
