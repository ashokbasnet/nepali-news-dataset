प्रचण्ड र अब्बासीबीच भेटवार्ता

काठमाडौं, फागुन २२ – नेकपा माओवादी केन्द्रका अध्यक्ष पुष्पकमल दाहाल ‘प्रचण्ड’ र पाकिस्तानी प्रधानमन्त्री शाहीद खकान अब्बासीबीच आज भेटवार्ता भएको छ ।

होटल हायतमा भएको भेटको अवसरमा दुई देशबीचको सम्बन्धका विषयमा छलफल भएको छ । पाकिस्तानले नेपालको शान्ति प्रक्रिया, प्राकृतिक प्रकोप, शिक्षा, स्वास्थ्यलगायतका क्षेत्रमा पुर¥याउँदै आएको सहयोगका प्रचण्डले धन्यवाद ज्ञापन गर्नुभएको जनाइएको छ ।
अब्बासीले दक्षिण एशियामा शान्ति, स्थायित्व र समृद्धिका लागि दक्षिण एशियाली क्षेत्रीय सहयोग संगठन (सार्क)को महत्वपूर्ण भूमिका रहेको उल्लेख गर्नुभयो ।
सार्कले क्षेत्रीयस्तरमा व्यापार, लगानी, पर्यटन तथा कनेक्टिभिटी जस्ता विषयलाई प्राथमिकतामा राखेर अघि बढ्नुपर्ने आवश्यकता रहेको उहाँको भनाई थियो । भेटमा अध्यक्ष प्रचण्डले नेपालको अबको प्राथमिकता स्थायित्व, सुशासन, विकास र समृद्धि हासिल गर्ने रहेको बताउनुभयो ।
भेटका अवसरमा पाकिस्तानी प्रधानमन्त्री अब्बासीले नेपाल पाकिस्तानको असल छिमेकी रहेको भन्दै चुनाव सम्पन्न भएकोमा बधाई दिनुभयो । पाकिस्तानमा प्राविधिक शिक्षा पढ्न नेपाली विद्यार्थीहरुका लागि छुट्टयाइएको कोटा दोब्बर गरिएको जानकारी गराउनुहुँदै प्रधानमन्त्री अब्बासीले व्यापार, पर्यटनलगायतका क्षेत्रमा समेत थप सहयोग गर्ने बताउनुभयो ।
प्रधानमन्त्री अब्बासीले अनिश्चित बनेको सार्क सम्मेलनको आयोजना गर्ने तयारीमा पाकिस्तान जुटेको जानकारी दिनुभयो ।
