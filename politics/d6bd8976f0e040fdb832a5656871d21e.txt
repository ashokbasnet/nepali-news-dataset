गतिरोध अन्त्यका लागि नेपालद्वारा सात बूँदे प्रस्ताव पेश

काठमाडौं, कात्तिक १४ – नेकपा एमालेका वरिष्ठ नेता माधव कुमार नेपालले राजनीति गतिरोध अन्त्यका लागि सात बूँदे प्रस्ताव पेश गर्नुभएको छ । तीन दल र मधेशी मोर्चाको बैठकमा नेपालले नयाँ चुनावमा जान वातावरण बनाउनु पर्ने, निर्वाचित हुने सदस्य संख्या टुंगो लगाउनु पर्ने, कस्तो चुनाव गर्ने भनेर पहिले नै सहमति गर्नुपर्ने प्रस्ताव गर्नुभएको छ ।

 

त्यस्तै संविधानसभामा सहमति भएका र नभएका विषयको दस्तावेज बनाउनुपर्ने लगायतका विषय पहिले नै टुंगो लगाउनु पर्ने नेपालको प्रस्ताव छ । अदालतको आदेश अनुसार पनि संविधानसभा पुनस्र्थापना हुन नसक्ने भन्दै नेपालले बैशाखभित्र गर्ने गरी चुनावमै जोड दिनुभएको छ ।

बैठक पछि नेता नेपालले अहिलेको सरकारले पूर्ण बजेट ल्याउन र चुनाव गराउन सम्भव नभएको भन्दै तत्काल राष्ट्रिय सहमतिको सरकार बनाउनुपर्नेमा आफूहरुले जोड दिएको बताउनुभयो ।

‘विमति भएका विषयमा छलफल गरि तीन दिन भित्र टुंगो लगाउँ । लिपिवद्ध गर्नुपर्ने कुराको पनि टुंगो लगाएर मिलेपनि नमिलेपनि चुनावमा जानुपर्छ’, नेपालले भन्नुभयो, ‘चुनावको विकल्प छैन र चुनाव बैशाखमा गर्नुपर्छ ।’

चुनावको निर्णय नयाँ सरकारले मात्र गर्न सक्ने भन्दै उहाँले वर्तमान गठवन्धनको सरकारले गर्ने निर्णय मान्य नहुने बताउनुभयो ।
