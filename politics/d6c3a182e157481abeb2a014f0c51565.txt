गठबन्धनले वामपन्थी उत्साहित, दर्जन बढी नेताहरुले पार्टी छोडेपछि कांग्रेसलाई संकट

शिव ढुंगाना/उज्यालो ।
ओखलढुंगा, कात्तिक ५– ओखलढुंगामा प्रतिनिधिसभा तथा प्रदेशसभा सदस्य चुनावको मनोनयन उत्साहपूर्वक भएको छ । मुख्य दलहरुले नारा जुलुस तामझामका साथ मनोनयन दर्ता गरेका छन्, भने अरु साना दलहरुले प्रस्तावक र समर्थक तथा नेताहरुको उपस्थितिमा मनोनयन दर्ता गरेका छन् ।
नेपाली कांग्रेस र वाम गठबन्धन (नेकपा एमाले र माओवादी केन्द्र) ले तामझामका साथ उम्मेदवारी दर्ता गरेका हुन् । तीन ठूला दलले मोर्चाबन्दी गरेपछि ओखलढुंगामा दुई गठबन्धनका उम्मेदवारका बीचमै प्रतिस्पर्धा हुने देखिएको छ ।
गठबन्धनले वामपन्थी उत्साहित, काँग्रेसमा भाँडभैलो
वामपन्थीबीच भएको तालमेलका कारण वाम गठबन्धनमा उत्साह देखिएको छ । स्थानीय तहको चुनावको लोकप्रिय मतका आधारमा कांग्रेसभन्दा तीन हजार कम मत ल्याएको एमाले र माओवादीको मत जोड्दा कांग्रेसको भन्दा ६ हजार बढी हुने देखिएको छ । यसबाट गठबन्धन २०१५ सालदेखि जित्दै आएको ओखलढुंगामा वामपन्थी शक्तिशाली बन्ने आँकलन गर्न सकिन्छ ।
नेपाली कांग्रेसले भने तीन सिटमै एकलौटी उम्मेदवारी दर्ता गरे पनि आन्तरिक विवादका कारण प्रभावशाली नेताहरुले चुनावको मुखमा पार्टीको जिम्मेवारीबाट अलग रहेको घोषणा गरेका छन् । यसले कांग्रेसलाई अप्ठ्यारो पारेको छ । ओखलढुंगालाई आफ्नो गढको रुपमा मान्दै आएको नेपाली कांग्रेसले उम्मेदवार छनौटका क्रममा क्षेत्र नै परिर्वतन गरेर उम्मेदवार चयन गरेपछि तीव्र विवाद चुलिएको हो ।
कांग्रेसले संघमा निर्वतमान सांंसद रामहरि खतिवडा, क्षेत्र नं. १ प्रदेशमा मित्रसेन दाहाल र क्षेत्र नं. २ मा जिल्ला सभापति प्रदिपकुमार सुनुवारलाई उम्मेदवार बनाएको छ । सुनुवार आफ्नो निर्वाचन क्षेत्र नं.१ छोडेर क्षेत्र नं. २ गएर उम्मेदवारी दिएका छन् । आफ्नो क्षेत्रबाट अर्को क्षेत्रमा आएर उम्मेदवारी दिएपछि त्यहाँका नेताहरुले अन्तुसष्टी जनाएका हुन् ।
कस कसले पार्टी छोडे ?
टिकट वितरणमा असन्तुष्टि जनाउँदै कात्तिक ३ गते नै महासमिति सदस्य कुमार लुईंटेल र बाला अधिकारी, महाधिवेश प्रतिनिधिी बालकृष्ण दाहाल, रामजी बाँस्तोला, टिकटका दावेदार लिलाबल्लभ दाहाल, ज्ञानेन्द्र रुम्दाली, कमल तामाङ लगायत ३१ जना नेता कार्यकर्ताअरुले पार्टी केन्द्रमा जानकारी गराउँदै पार्टीको जिम्मेवारीबाट हटेको जनाएका छन् । 
निर्वाचन क्षेत्र नं. २ का अधिकांश प्रभावशाली नेताहरुले व्रिद्रोह गरेपछि समस्या आएको भन्दै नेता कार्यकर्ताहरुले असन्तुष्टहरुलाई मिलाउन नेतृत्वलाई आग्रह गरेका छन् । समस्या समाधान नभए निर्वाचनमा पराजय निश्चित रहेको भन्दै उनीहरुले नेतृत्वको खबरदारी गरेका हुन् ।
खतिवडा र तामाङबीच भनाभन, विद्रोह गरी स्वतन्त्र उम्मेदवारी दर्ता
प्रदेशसभा सदस्यको टिकट वितरणका विषयमा असहमति जनाएका नेता कमल तामाङसँग प्रतिनिधिसभा सदस्यका उम्मेदवार रामहरि खतिवडाको टेलिफोनमा चर्काचर्की परेको छ । मनोनयन स्थल मुख्य निर्वाचन अधिकृतको कार्यालयमै गाली गलौजको भाषामा उत्रिएको नेताहरुले एकले अर्कालाई देखाइदिने धम्की दिएका थिए ।
यसै क्रममा खतिवडाको प्रयासमा क्षेत्र नं. १ बाट जिल्ला सभापति प्रदिप सुनुवारलाई लगेर टिकट दिइएको आरोपमा पार्टीबाट विद्रोह गरेका नेताहरुले ज्ञानेन्द्र रुम्दालीलाई बागी उम्मेदवार उठाएका छन् । नेताहरु रामजी बास्तोला, कुमार लुइटेल, कमल तामाङ लगायतका नेताहरुको समर्थनमा बागी उम्मेदवारी दर्ता गरिएको हो ।
क्षेत्र नं. २ मा योग्य उम्मेदवार हुँदाहुँदै आफ्नो सिट सुरक्षित गर्न खतिवडाले सभापति सुनुवारलाई आफ्नो क्षेत्रमा ल्याएर उम्मेदवार बनाएपछि विद्रोह गर्नु परेको नेताहरुले बताएका छन् ।
वाम गठबन्धनका दुई दलका छुट्टा छुट्दै उम्मेदवार
वाम गठबन्धनमा रहेका राष्ट्रिय जनमोर्चा र नेकपा मालेले भने छुट्टै उम्मेदवारी दर्ता गरेका छन् । मालेले संघीय प्रतिनिधिसभा र जनमोर्चाले प्रदेश सभाका दुवै सिटमा उम्मेदवारी दर्ता गरेका हुन् ।
ओखलढुंगामा नेपाली कांग्रेस, वाम गठबन्धन (एमाले र माओवादी), नेकपा माले, राष्ट्रिय जनमोर्चा, मंगोल नेशनल अर्गनाइजेशन, संघीय लिम्बुवान लोकतान्त्रिक, देशभक्त जनगणतान्त्रिक मोर्चा र नयाँ शक्ति पार्टी नेपालले प्रतिनिधी सभामा गरी २२ जनाले उम्मेदवारी दर्ता गरेका छन् । जसमध्ये ९ जना संघीय प्रतिनिधिसभामा उम्मेदवारी दर्ता गराएको मुख्य निर्वाचन अधिकृतको कार्यालयले जनाएको छ ।
