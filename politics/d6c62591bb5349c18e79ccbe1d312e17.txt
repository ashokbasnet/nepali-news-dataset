देउवा निवासमा बधाई दिनेको ओइरो, पौडेल निवासमा पनि चहलपहल

काठमाडौं, फागुन २५ – कांग्रेसको सभापतिमा निर्वाचित भएलगत्तै शेरबहादुर देउवाको निवासमा सोमबार रातिदेखि नै चहलपहल बढेको छ । उहाँलाई बधाई र शुभकामना दिनेको ओइरो लागेको हो ।
मतपरिणाम सार्वजनिक हुने बित्तिकै राष्ट्रिय सभागृहमा मध्यरातमै उहाँका समर्थक र शुभेच्छुकले खुसीयाली मनाएका थिए । त्यसपछि निवासमा पनि उस्तै खुसीयाली मनाउनेहरुको घुईंचो बढेको हो । मंगलबार बिहानैदेखि देउवा निवास बुढानिलकण्ठमा पार्टी नेता कार्यकर्ताको घुईंचो लागेको छ । देउवा मंगलबार दिनभर भेटघाट र शुभकामना आदानप्रदानमा व्यस्त हुने उहाँ निकट नेताले बताए । 
सभापतिमा पराजित रामचन्द्र पौडेल निवासमा पनि उहाँलाई सान्त्वना दिने नेता कार्यकर्ताको केही चहलपहल छ । देउवाको निवासमा जस्तो चहलपहल नभएपनि पौडेल निवासमा पनि मंगलबार बिहान केही नेता कार्यकर्ता पुगेका छन् । उनीहरुले पौडेललाई सान्त्वना दिइरहेका छन् । यस्तै चुनावी समीक्षा र आगामी रणनीतिबारे पनि पौडेल निकट नेताहरु आन्तरिक छलफलमा व्यस्त छन् ।
पौडेलले मंगलबार नै चुनावी नतिजाको बारेमा औपचारिक प्रतिक्रिया दिने तयारी गर्नुभएको छ । उहाँले पत्रकार भेटघाट या विज्ञप्तीमार्फत प्रतिक्रिया सार्वजनिक गर्ने उहाँका सहयोगीले बताए ।
