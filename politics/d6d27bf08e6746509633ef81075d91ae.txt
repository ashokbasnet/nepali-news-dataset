‘सत्ता साझेदारीलाई प्रचण्डले उपभोग गरे, अब देउवाको पालो’

काठमाडौं, जेठ २४ – राजनीतिक विश्लेषक पुरुषोत्तम दाहालले नवनिर्वाचित प्रधानमन्त्री शेरबहादुर देउवाको चौथो कार्यकाल सफल हुने दावी गर्नुभएको छ । उहाँले प्रधानमन्त्री देउवाको मुख्य चुनातीको रुपमा नेपाली कांग्रेस नै रहेकोसमेत बताउनुभएको छ । 
बुधबार रिपोर्टर्स क्लब नेपालमा भएको साक्षात्कारमा विश्लेषक दाहालले बाँकी तीन तहकै निर्वाचन निर्धारित मितिभित्रै सम्पन्न गर्न सके प्रधानमन्त्री देउवाको चौथो कार्यकाल पूर्ण सफल हुने स्पष्ट पार्नुभएको हो । 
प्रधानमन्त्री देउवासामू असन्तुष्ट मधेशवादी दललाई निर्वाचनमा भाग लिने वातावरण निमार्ण गर्नु, माओवादीसँगको सत्ता साझेदारीलाई उचित उपभोग गर्नुजस्ता चुनौती रहेको बताउँदै उहाँले भन्नुभयो,‘देउवाको विगत जस्तो भए पनि यो कार्यकाल निक्कै फरक छ, उहाँका सामुन्नेमा केही चुनौती छन्, मधेस केन्द्रित दलले संविधान संशोधन नभईकन निर्वाचनमा भाग नलिने भनेका छन्, माओवादीको सत्तासाझेदारीलाई टिकाई राख्नुपर्नेछ, यसअघिका प्रचण्डले उचित उपभोग गरेका छन्, त्यसैगरि देउवाले पनि सत्ता उपभोग गर्न सक्नुपर्छ ।’ 
त्यस्तै उहाँले देउवाका लागि सबैभन्दा पहिलो चुनौती कांग्रेस नै भएको ठोकुवा गर्नुभएको छ । ‘कांग्रेस नै देउवाको चुनौती हो, उहाँको विगत हेर्दा मिलाएर अघि बढ्न सक्नुहुन्छ, जसले मिलाउने सामथ्र्य राख्छ त्यो नै सफल बन्छ, आजको खाँचो पनि यही हो, मित्र राष्ट्रसँगको सम्बन्ध, तीन तहको निर्वाचन गर्नु, विकासका आधारस्तम्भ खडा गर्नुजस्ता कुराहरू पनि चुनौतीका रुपमा उभिएका छन्, उहाँले चुनौतीलाई अवसर देखेको खण्डमा उहाँको राजनीतिक इतिहास संग्लिने छ, यदि सन्तुलनको कमि देखाए उहाँको राजनीति अवसान हुनेछ ।’
देउवाले यो कार्यकाललाई अवसरको रुपमा लिनुपर्छ : कर्ण
अर्का विश्लेषक एवम् कुटनीतिज्ञ विजयकान्त कर्णले प्रधानमन्त्रीमा देउवाको यो चौथो कार्यकाल भएकोले तीनवटै तहको निर्वाचन सम्पन्न गरे सफल मानिने बताउनुभएको छ । ‘हामीले तीनवटा सरकार हेरिसकेका छौँ, अब हाम्रो बीचमा चौथो कार्यकालको नेतृत्व बोकेर आउनुभएको छ, उहाँले हिजोकोजस्तो सत्तालाई दुरुपयोग गर्नु हुने छैन, उहाँको जीवनमा यो कार्यकाललाई अवसरको रुपमा लिनुपर्छ, आजको आवश्यकता भनेको मधेशी मोर्चाका माग सम्बोधन गर्नु हो, मलाई लाग्छ मधेका समस्या संसदमा छैनन् । तराईका जनताका बीचमा छन् ।’
देउवाले भारतसँगको सम्बन्ध सुधार गर्नुपर्छ : डा.सुन्दरमणी
त्यस्तै डाक्टर सुन्दरमणी दिक्षितले मुलुक सिद्धान्त र बिचारका आधारमा चल्नुपर्ने बताउनुभएको छ ।  
पछिल्लो चरणमा कांग्रेस र माओवादीबीचको गठबन्धनबाट नवनिर्वाचित प्रधानमन्त्री शेरबहादुर देउवाको चौथो कार्यकाल बिचारको हिसाव भन्दा पनि सत्ताको लोभबाट बनेको उहाँको गुनासो छ । ‘यसले मुलुकलाई सहज अवस्थामा पुर्याउँदैन, कुनैबेला टाउकाको मुल्य तोक्ने र गोली ठोक्नेहरू आज कुन बिचारको आधारमा एक भए ?, यसभित्र ठूलो रहस्य छ, सत्ता हत्याउने र परिवारलाई निर्वाचनमा जिताउनको लागि मात्रै हो’ उहाँको आरोप छ ।
स्थानीय तहको निर्वाचन सम्पन्न गर्नको लागि देउवा र प्रचण्डलाई मधेशमा गएर त्यहाँका जनताको आवाज सुन्न समेत उहाँले सुझाव दिनुभयो । 
त्यस्तै दिक्षितले भारतसँगको सम्बन्ध जतिसक्दो चाँडो सुल्झाउनुपर्ने बताउनुभयो । ‘देउवाको सामुन्नेमा भारतसँगको सम्बन्ध सुधार गर्नु अर्को चुनौती छ, अब भारतसँग निर्वाचनमा लड्ने पैसा माग्ने होईन । सत्तामा बस्नको लागि शीर निहुराउने होईन, अरुले जे भने पनि भारतका प्रधानमन्त्री मोदीले नेपाललाई हेर्ने दृष्टिकोण निक्कै फरक छ, उनको पालामा हाम्रो देशले विकास, निकास, सन्धि सम्झौताजस्ता कार्यको सवल उपचारको लागि देउवाले रणनैतिक कदम चाल्नुपर्छ ।’ 
लेखेर राख्नुस् संसदको आयू एकवर्ष लम्ब्याउँछन् : डा. सुरेन्द्र के.सी
त्यस्तै अर्का वाम राजनीतिक विश्लेषक डा. सुरेन्द्र केसीले नव-निर्वाचित प्रधानमन्त्री शेरबहादुर देउवाको कार्यकाल सफल बनाउनको लागि सत्ता व्यवस्थापनमा जोड दिनुपर्ने बताउनुभयो । 
‘देउवा र प्रचण्ड मिलेर वर्तमान सत्ता चलाईरहेका छन्, अब देउवा र प्रचण्डको काँधमा मुलुकका धेरै समस्या थपिएका छन्, ती समस्या समाधान गर्नको लागि निक्कै प्रयत्नशिल रहनुपर्छ, सत्ता व्यवस्थापन, मधेशवादी दललाई सरकारमा ल्याउने कुरा, मधेशी जनताका माग पुरा गर्ने कुरा, प्रतिपक्ष दल एमालेलाई विश्वासमा ल्याउँने कुरा यी सारा कुरालाई दिगो रुपमा व्यवस्थापन गर्न सक्नु नै आजको आवश्यकता हो, आजको आवश्यकता निर्वाचन होईन ।’
