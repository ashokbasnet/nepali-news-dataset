बाबुरामलाई गलहत्याएर निकाल्छौँ: गजुरेल

काठमाडौं,  असार ३ – नेकपा–माओवादीका कार्यवाहक अध्यक्ष सीपी गजुरेलले प्रधानमन्त्री डा. बाबुराम भट्टराईले आफै पद नछाड्ने दावी गर्दै आन्दोलनको आँधीबेहरीबाट गलहत्याएर बालुवाटार र सिंहदरवारबाट निकाल्ने चेतावनी दिनुभएको छ । बुधबार रिपोर्टर्स क्लबमा भएको साक्षात्कारमा उहाँले आन्दोलनबाटै स्वेच्छाचारी प्रधानमन्त्रीलाई हटाउने ठोकुवा गर्नुभयो ।

 

गजुरेलले आन्दोलनमा नेपाली काँग्रेस र नेकपा एमालेले नेतृत्व गरेको मोर्चालाई पनि साथै लिएर हिडे पनि आफूहरुले क्रान्तिकारी शक्तिको तेस्रो मोर्चा निर्माण गर्ने खुलासा गर्नुभयो ।

‘प्रचण्डले नेतृत्व गरेको र एमाले काँग्रेसले नेतृत्व गरेका दुईवटा मोर्चा छन्, हामी तेस्रो अलग मोर्चा निर्माण गर्छौँ’, गजुरेलले भन्नुभयो, ‘बाबुरामजीलाई हटाउने विषयमा काँग्रेस र एमालेको मोर्चासँग सहकार्य गर्न सकिन्छ तर हामी छुट्टै मोर्चा बनाउँछौँ ।’ एकीकृत नेकपा माओवादीसँग एकता सम्भव नभएको स्पष्ट पार्दै उहाँले प्रचण्डको भ्रमबाट मुक्त भएर धेरै नेता कार्यकर्ताहरु छिट्टै आफ्नो पार्टीमा आउने उहाँले दावी गर्नुभयो ।

अहिलेको नेतृत्व असफल भएको दावी गर्दै उहाँले आन्दोलनले मुलुकमा नयाँ नेतृत्व जन्माउने उद्घोष गर्नुभयो ।
