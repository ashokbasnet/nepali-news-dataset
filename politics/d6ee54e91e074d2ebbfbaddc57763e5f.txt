प्रदेश सीमांकनका विभिन्न विकल्पमा छलफल

काठमाडौं, भदौ १ - प्रदेशको सीमांकनको विषयलाई लिएर मध्यपश्चिम र सुदूरपश्चिमका जिल्लामा उठेका आवाजलाई सम्बोधन गर्न त्यसक्षेत्रका सभासद्ले विभिन्न विकल्प अघि सारेका छन् ।
त्यस क्षेत्रबाट प्रतिनिधित्व गर्ने नेपाली कांग्रेसका सभापति एवं प्रधानमन्त्री सुशील कोइराला र नेकपा एमालेका उपाध्यक्ष एवं उपप्रधानमन्त्री वामदेव गौतम समक्ष अरु सभासले विभिन्न विकल्प अघि सारेका हुन् । ती विकल्पबाट नागरिकको भावनालाई सम्बोधन गर्न सकिने उनीहरुको तर्क छ ।
मध्यपश्चिम र सुदूरपश्चिम क्षेत्रलाई छुट्टाछुट्टै प्रदेश बनाउन तथा दुवै क्षेत्रलाई गाभेर सिंगो प्रदेश बनाउन पनि त्यस क्षेत्रबाट प्रतिनिधित्व गर्ने अधिकांश सभासदबीच सहमति भएको छ । बेग्लाबेग्लै वा सिंगो प्रदेश कायम गरेर अघि बढ्ने सन्दर्भमा कर्णाली, थारु र मगर समुदायको बाहुल्य क्षेत्रलाई विशेष संरक्षित क्षेत्रका रुपमा राख्न सकिने सभासद् पूर्णबहादुर खड्काले जानकारी दिनुभयो ।
दुइ वटै क्षेत्रलाई जोडेर प्रदेश कायम भएको खण्डमा थारु बाहुल्य क्षेत्र एकै स्थानमा कायम हुनेछ । उहाँका अनुसार त्यसो हुन नसके अर्को विकल्पका रुपमा कर्णालीको पाँच जिल्ला, भेरीका जाजरकोट, सुर्खेत र दैलेख तथा राप्तीका सल्यान र रुकुम मिलाएर सातौं प्रदेश बनाउने अवधारणा अघि सारिएको छ । त्यसको राजधानी सुर्खेत कायम गर्ने विषयमा पनि सभासदबीच लगभग सहमति भएको जनाइएको छ ।
नेकपा एमालेका सभासद प्रकाश ज्वालाले मध्यपश्चिमको सुर्खेत र कर्णालीका विभिन्न जिल्लामा भैरहेको आन्दोलनलाई ध्यानमा राखी समाधानका यी विभिन्न विकल्प अगाडि सारिएको जानकारी दिनुभयो । एकीकृत नेकपा माओवादीका सभासद जनार्दन शर्माले राप्तीको मगरात बाहुल्य क्षेत्र र कर्णालीलाई विशेष संरक्षित क्षेत्र बनाउने विषयमा छलफल भएको पुष्टि गर्नुभयो । रासस
