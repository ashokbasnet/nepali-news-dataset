सार्क शिखर सम्मेलनको प्रक्रिया सुरु हुँदै

काठमाडौं, मंसिर ६ - दक्षिण एसियाली क्षेत्रीय सहयोग सङ्गठन सार्कको १८ औंँ शिखर सम्मेलनको प्रक्रिया सुरु हुँदैछ । शनिबार सार्क सदस्य मुलुकका परराष्ट्र,विदेश,बाह्य मामिला मन्त्रालयमा सार्क मामिला हेर्ने सहसचिव सम्मिलित कार्यक्रम समितिको बैठक बस्दैछ ।
बैठकमा शिखर सम्मेलनमा सदस्य देशले समावेश गर्ने विषय, काठमाडौँ घोषणापत्रबारे बुँदागत छलफल तथा त्यसमा आवश्यक परिमार्जन एवम् पुनर्लेखन हुनेछ । परिष्कृत विषयवस्तु तथा समितिले निरुपण गर्न नसकेका विषय सचिवहरू सम्मिलित स्थायी समिति समक्ष प्रस्तुत गर्नेछ । भोलि र पर्सि आठ वटै मुलुकका परराष्ट्र, विदेश, बाह्य मामिला सचिवको नेतृत्वमा हुने स्थायी समितिको बैठकले कार्यक्रम समितिले प्रस्तुत गरेका दस्तावेजमा आवश्यकतानुसार सुधार गरी नीतिगत विषयसमेत समेटेर  राजनीतिक तहमा निर्णय गर्नुपर्ने विषयलाई सार्क मन्त्रिपरिषद्मा पेश गर्नेछ ।
मङ्गबार हुने मन्त्रिपरिषद् बैठकले काठमाडौँ घोषणापत्रलाईं अन्तिम रुप दिनाका साथै क्षेत्रीय सम्झौताका विषयलाई निष्कर्षमा पुर्याउनेछ । मन्त्रिपरिषद्ले किनारा लगाउन नसकेका विषय सार्कका राष्ट्राध्यक्ष वा सरकार प्रमुखको बैठक शिखर सम्मेलनमा प्रस्तुत हुनेछ । सार्क शिखर सम्मेलनमा २४ सदस्यीय नेपाली प्रतिनिधिमण्डलले भाग लिनेछ ।
