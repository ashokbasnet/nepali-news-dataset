पत्रकारका नेता म्यादी प्रहरीमा !

वैद्यनाथ यादव/उज्यालो । सप्तरी, कात्तिक १० – नेपाल पत्रकार महासंघ सप्तरी शाखाका सदस्य एवं प्रेस चौतारी नेपाल सप्तरीकी जिल्ला अध्यक्ष अम्बिका दाहालको दिन चर्या हिजोआज परिवर्तन भएको छ ।
विहान उठ्ने वित्तिकै हातमा पत्रिका वा जिल्लाको गतिविधिबारे चासो राख्ने दाहाल हिजोआज एउटा सामान्य प्रहरीलाई पनि ‘सर जय नेपाल !’ भन्ने गर्नुहुन्छ ।
उहाँ यतिबेला पत्रकारिता छाडेर म्यादी प्रहरीको तालिम लिइरहनुभएको छ । विहान तीनघण्टा र बेलुकी चारघण्टा गरी सात घण्टासम्म उहाँ जिल्ला विकास समितिको प्रांगणमा तालिम लिन व्यस्त हुनुहुन्छ ।
सधैं जिल्लाका प्रहरी प्रमुख, प्रमुख जिल्ला अधिकारीको अगाडी खरो रुपमा प्रस्तुत हुने दाहाललाई हिजोआज एसपी वा सिडिओ अगाडी आउनासाथ शिर निहुराएर सलाम ठोक्नु परेको छ ।
तालिमस्थलकै छेउमा बच्चालाई राखेर उहाँ आफ्नो कार्यमा व्यस्त हुनुहुन्छ । तर सप्तरीका अग्रज पत्रकारहरु भने दाहालको भर्नाले पत्रकारिता क्षेत्रलाई नै बदनाम गरेको आरोप लगाएका छन् ।
प्रेस स्वतन्त्रता सेनानी वैद्यनाथ झाले दाहाललाई महासंघले अविलम्ब कारबाही गर्नुपर्ने बताउनुभयो । झाले भन्नुभयो ‘पत्रकारिता जस्तो मर्यादित पेशाको दाहालले धज्जी उडाएको छ । यसले सम्पूर्ण पत्रकारहरुको शीर निहुराएको छ ।’दाहालले भने आफूलाई जीविकोपार्जन गर्न समस्या भएकोले नेताहरुको पछाडी लाग्नुभन्दा म्यादी प्रहरीमै भर्ना भएर जनताको सेवा गर्न पाउँदा आफू खुशी भएको बताउनुभयो । उहाँले पत्रकारिताबाट पनि जनताको सेवा गर्ने र प्रहरीबाट त्यही गरेको प्रतिक्रिया दिनुभयो ।
