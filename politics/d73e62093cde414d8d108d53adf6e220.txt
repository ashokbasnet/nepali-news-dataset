माओवादी केन्द्रीय सदस्य श्रवण यादव पार्टीबाट निष्कासित (विज्ञप्ती सहित)

काठमाडौं, कात्तिक १० – एकीकृत नेकपा माओवादीका केन्द्रीय सदस्य श्रवण यादव पार्टीबाट निष्कासित हुनुभएको छ ।
पार्टी अध्यक्ष पुष्पकमल दाहाल प्रचण्डले आइतबार विहान विज्ञप्ती निकालेर पार्टी अनुशासन र पद्धतिको उल्लंघन गर्दै बागी उम्मेदवारका रुपमा मनोनयन दर्ता गरेको तथा उम्मेदवारी फिर्ता लिने सहमति गरेपनि कार्यान्वयन नगरेको भन्दै यादवलाई पार्टीका सबै जिम्मेवारीका साथै साधारण सदस्य समेत नरहनेगरी निस्कासन गरिएको जनाउनु भएको छ ।
धनुषा निर्वाचन क्षेत्र नम्बर १ मा श्रवण यादवले पार्टीका आधिकारिक उम्मेद्वार रामचन्द्र झा विरुद्ध उम्मेदवारी दिनुभएको थियो ।
वक्तव्यको पुरा पाठः
प्रेस वक्तव्य
आगामी मंसीर ४ गते सम्पन्न हुन गइरहेको संविधान सभाको निर्वाचनमा धनुषा जिल्लाको निर्वाचन क्षेत्र नं. १ बाट पार्टीले प्रत्यक्ष तर्फको आफ्नो उमेद्वारमा केन्द्रीय सदस्य क. रामचन्द्र झा लाई प्रस्तुत गरेको तथ्य सर्वविदित नै छ ।
त्यसै क्षेत्रबाट पार्टी अनुशासन र पद्धतिको उल्लंघन गर्दै बागी उमेद्वारका रुपमा अर्का केन्द्रीय सदस्य क. जगकुमार बरबरीया यादव -श्रवण यादव) ले मनोनयन दर्ता गरे पछि असहज परिस्थिति सिर्जना भयो । समस्याको सकारात्मक समाधान गर्न पार्टीको तर्फबाट क. श्रवणलाई केन्द्रीय कार्यालमा बोलाएर गम्भीर छलफल गरि समयमै मनोनयन फिर्ता गर्ने सहमति समेत भएको थियो ।
तर, आफ्नो व्यक्तिगत र मनोगत आकांक्षा एवम् विपक्षीहरुको उक्साहटमा आएर क.श्रवण यादवले पार्टी निर्णय अनुसार मनोनयन फिर्ता लिनुको सट्टा अनुशासन र सहमति उल्लंघन गर्दै पार्टीलाई नै चुनौति दिने अझ गम्भीर गल्ती गर्नु भयो । यो स्थितिमा पार्टी केन्द्रीय कार्यालयले क.श्रवण यादवलाई पार्टीका सम्पूर्ण जिम्मेवारीका साथै साधारण सदस्य समेत नरहने गरि निस्कासन गर्ने निर्णय गरेको छ ।
धनुषा क्षेत्र नं. १ का सम्पूर्ण पार्टी सदस्य एवम् आम जनसमुदायसाग पार्टीको आधिकारीक उमेद्वार क. रामचन्द्र झालाई अत्याधिक बहुमतले विजयी गराउन एकजुट भई पहल गर्न केन्द्रीय कार्यालय विशेष अनुरोध गर्दछ ।
कार्तिक १०, २०७०
प्रचण्ड
अध्यक्ष
