संविधान संशोधन प्रक्रिया ७ गतेसम्म स्थगित

काठमाडौं, माघ ५ - संविधान संशोधन प्रक्रिया आगामी ७ गतेसम्मका लागि स्थगित भएको छ । 
मंगलबार बसेको प्रमुख दलको बैठकमा ७ गतेसम्म मधेसी मोर्चासँग पनि सहमतिको प्रयास गरीने र ७ गते संविधान संशोधन प्रस्ताव पेश गर्ने सहमति भएको उपप्रधानमन्त्री भीम रावलले जानकारी दिनुभयो । 
संशोधन प्रस्तावलाई लिएर देखिएको विवाद समाधानका लागि सभामुख ओनसरी घर्तीले मुख्य दलका शीर्ष नेतासहित प्रमुख सचेतकहरुसँग छलफल गर्नुभएको हो ।
बैठकमा संविधान संशोधन प्रस्ताव अघि बढाउने विषयमा सत्ता पक्ष र प्रमुख प्रतिपक्षी कांग्रेसबिच विवाद भएको थियो । संशोधन प्रस्ताव पास गर्न सत्ता पक्षीय दलहरुले आग्रह गरेपनि प्रमुख प्रतिपक्षी कांग्रेसले शंशोधन प्रस्ताव धेरै भएकाले त्यसलाई विशेष समितिमा छलफल गर्नुपर्ने अडान राखेको थियो । 
सत्ता पक्षीय दलहरुले संशोधन प्रस्ताव समितिमा नभई संसदबाटै पास गर्नुपर्ने भन्दै काग्रेसका सांसदले हालेको संशोधन फिर्ता लिन आग्रह गरेका छन् । यही विवादले दिउँसो १ बजेका लागि बोलाइएको ब्यवस्थापिका संसदको बैठक अझै सुरु ढिला भएको छ । तीन दल र मधेसी मोर्चालाई सहमतिका लागि समय दिन केहीदिन रोकिएको संसद बैठक मंगलबारका लागि बोलाइएको हो । संविधानको संशोधन प्रस्तावमाथि २५ वटा संशोधन परेका छन् ।
