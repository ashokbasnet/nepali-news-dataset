एमाले सभासद्लाई पार्टी निर्णय विरुद्ध जान नदिन निर्देशन

काठमाडौ, जेठ ९ – नेकपा एमालेको अनुशासन आयोगले पार्टी निर्णय विरुद्ध एकल जातीय पहिचान सहितको राज्यका पक्षमा नलाग्न जनजाति र मधेशी सभाषद्लाई निर्देशन दिएको छ । जनजाति र मधेशी सभाषदले अरु पार्टीका सभाषद मिलेर पार्टी निर्णय विरुछ जातीय राज्यका पक्षमा हस्ताक्षर र मोर्चावन्दी गर्ने काम गर्न थालेपछि  एमाले अनुशासन आयोगले यस्तो निर्देशन दिएको हो ।

 

जातीय राज्यको विषय मुलुकको भविष्यसित जोडिएको गंभीर विषय भएकोले पार्टी निर्णय पालना गर्न निर्देशन दिएको आयोगका अध्यक्ष अमृत कुमार बोहराले जानकारी दिनुभयो ।

 

पार्टी निर्णय विरुद्ध जनजाति  र मधेशी सभाषदले एकल जातीय पहिचान सहितको राज्यका पक्षमा हस्ताक्षर गरी विवाद समाधान उपसमितिका संयोजक माओवादीका अध्यक्ष पुष्पकमल दाहाल प्रचण्डलाई बुझाएकोमा आयोगले त्यसलाई गंभीर विषय ठहर गरेको छ । एमाले अनुशासन आयोगले पार्टी निर्णय विरुद्धका गतिविधि हुन नदिन पार्टी केन्द्रीय कमिटी र संसदीय दललाई निर्देशन दिएको छ ।

‘आफ्ना फरक विचार भए पार्टीमा राख्ने व्यवस्था छ । तर नगरी बाहिर हस्ताक्षर बुझाउने काम भयो ।’ आयोगका अध्यक्ष अमृत कुमार बोहराले भन्नुभयो ‘हस्ताक्षर गरेर आफ्नै पार्टीका अध्यक्षलाई बोधार्थ दिनु निकै गंभीर र विसंगतिपूर्ण कदम हो ।’  पार्टीले धेरै खुकुलो छोड्दा यस्तो अवस्था आएकोले अनुशासन विपरितका काममा हुन नदिन सबै उपाय अपनाउन पनि आयोगले पार्टी नेतृत्वलाई निर्देशन दिएको छ । ‘पार्टी र संसदीय क्षेत्रमा गैर वर्गीय चिन्तन, व्यक्तिवादी र स्वच्छन्द प्रवृत्ति, आचरण र व्यवहार आएको र ह्रासोन्मूख प्रवृत्ति आएको’  एमाले अनुशासन आयोगको ठहर छ । 

जेठ चार गते एमालेका जनजाति र मधेशी सभाषदले अरु दलका सभाषदसित मिलेर विवाद समाधान उपसमितका संयोजक प्रचण्डलाई एकल जातीय पहिचान सहितको राज्यको माग गर्दै ज्ञापन पत्र दिएर त्यसको बोधार्थ आफ्नै पार्टीका अध्यक्ष झलनाथ खनाललाई दिएका थिए । जेठ चार गते माओवादी, काँग्रेस, एमाले लगायतका अरु दलका जनजाति र मधेशी गरी ३ सय २० जना सभाषदले ज्ञापनपत्र बुझाएर आ–आफ्ना पार्टीका शीर्ष नेतालाई बोधार्थ दिएका थिए ।
