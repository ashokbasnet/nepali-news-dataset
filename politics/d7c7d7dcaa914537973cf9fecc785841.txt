मन्त्री गिरी आफ्नै संसदीय दलको कार्यालयमा धर्नामा

काठमाडौं, मंसिर २८ – सद्भावना आनन्दीदेवीकी अध्यक्ष एवं श्रम मन्त्री सरिता गिरीले पार्टी संसदीय दलको कार्यालयमा धर्ना दिनु भएको छ । आफू जापान गएका बेला श्यामसुन्दर गुप्ता पक्षले दलको कार्यालयमा ताला लगाएकाले आफू धर्नामा बसेको मन्त्री गिरीले बताउनु भयो । 

 

निर्वाचन आयोगको निर्णय बिरुद्ध आफूहरु सर्वोच्च गएको र सर्वोच्चले पुष २२ गते पेशी तोकेका बेला गुप्ता समूहले दलको कार्यालयमा ताला लगाएको मन्त्री गिरीले आरोप लगाउनु भयो । निर्वाचन आयोगले गुप्ता समूहको सद्भावना आनन्दीदेवी समूहलाई मान्यता दिएपछि गिरी समूह सर्वोच्च पुगेको छ । 

 

श्रम मन्त्री गिरीले बुधबार देखि दिनको एक घण्टा धर्ना दिन शुरु गरेको र ताला नखोले सम्म धर्ना जारी रहने बताउनु भयो । मन्त्री गिरीले हरेक दिन दिउँसो २ बजेदेखि ३ बजे सम्म धर्नामा बस्ने बताउनु भयो ।
