पत्रकार डेकेन्द्रराज थापालाई ज्यूँदै गाडेको अभियुक्तको बयान

दैलेख, पुस २२ दैलेखका पत्रकार डेकेन्द्रराज थापालाई ज्यूँदै गाडेर हत्या गरेको अनुसन्धानले देखाएको छ । हिजो पक्राउ परेका अभियुक्तले सरकारी वकिल समक्ष ज्यूँदै गाडेको बयान दिएका हुन् । 
 
पक्राउ परेका ५ जना अभियुक्त मध्ये लछिराम घर्तिले जिल्ला पार्टी हेडक्वार्टरको निर्देशन बमोजिम कुटेर बेहोश बनाएपछि गाडेको बताएका हुन् । २०६१ साल साउन २७ गते तत्कालीन नेकपा माओवादीका कार्यकर्ताले थापाको हत्या गरेका थिए । 
 
पाँचै जनालाइ जिल्ला अदालत दैलेखले ५ दिन थुनामा राख्न अनुमति दिएको छ । जल्ला प्रहरी कार्यालय दैलेखले अदालतमा हाजिर गराई अनुसन्धानका लागि ५ दिन थुनामा राख्ने अनुमति लिएको हो । 
 
उनीहरुलाइ अदालतमा हाजिर गराउने क्रममा स्थानीय बासिन्दाले हत्यारालाई कारवाही गर, दण्डहिनताको अन्त्य गर लगायतका नारा लगाउँदै प्रदर्शन गरेका थिए । 
 
थापा पत्नी लक्ष्मीको जाहेरीका आधारमा झण्डै ४ वर्षपछि प्रहरीले दैलेखको द्वारी गाविसका लछीराम घर्ती, रानीवन गाविसका जयबहादुर शाही, बालुवाटारका वीरबहादुर केसी, निरक घर्तिमगर र हरिबहादुर पुन मगरलाइ पक्रेको थियो ।
