कानुनी विधेयकको छलफल गर्न मन्त्रिपरिषद बैठक

मकवानपुर, चैत १ - प्रदेश नम्बर ३ को मन्त्रिपरिषद बैठक दोस्रो पटक बसेको छ  । बैठकबाट अहिलेसम्म निर्माण गरिएका कानुनको विधेयक संसदमा पेश गर्नका लागि प्रदेशसभा सचिवालयमा दर्ता गर्न सिफारिस गर्ने तयारी गरेकाे छ । । 
सरकारले पूर्णता पाएकै दिन बसेको बैठकले आन्तरिक मामिला तथा कानुन मन्त्री शालिकराम जमरकट्टेलको संयोजकत्वमा कानुन विधेयक लिखत समिति गठन गरेको थियो । समितिले तयार पारेको ३ वटा कानुनका विधेयक दर्ताका लागि मन्त्रिपरिषद् बैठक नबस्दा रोकिएपछि बिहीबारको बैठकले विधेयक दर्ताका लागि सिफारिस गर्ने तयारी गरिएको मुख्यमन्त्री तथा मन्त्रिपरिषद्को कार्यालयले जनाएको छ । ‘हामीले हालसम्म तयार पारेको विधेयक दर्ताका लागि आजको बैठकबाट सिफारिस गर्नेछौं ।’ कानून मन्त्री जमकट्टेलले भन्नुभयो ‘सिफारिस पछि चैत २ गते शुक्रबार प्रदेशसभा सचिवालयमा दर्ता हुनेछ ।’ 
मन्त्रिपरिषद् बैठकले विधेयक तयार पारिएको लिखित प्रमाणिकरण सम्बन्धी ऐन, आर्थिक कार्यविधिसम्बन्धी ऐन र स्थानीय तहको सेवा सुविधासम्बन्धी ऐन दर्ताका लागि सिफारिस गर्ने मन्त्री जमरकट्टेलले जानकारी दिनुभयो । 
कानुन निर्माणमा जुटेको समितिले चैत मसान्तभित्र १० वटा कानुनको विधेयक तयार पार्ने उहाँले दाबी गर्नुभयो । फागुन १४ गते प्रदेशसभा नियमावली परित पछि हालसम्म संसद बैठक बस्न सकेको छैन । समितिले तयार पारेको विधेयक चैत २ गते सचिवालयमा दर्तापछि बैठक कहिले बस्नेबारे अनिश्चितता कायमै छ ।
