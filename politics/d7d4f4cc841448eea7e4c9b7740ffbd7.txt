मानवअधिकार संरक्षणका लागि सरकार जिम्मेवार : प्रधानमन्त्री

काठमाडौं, जेठ १३ – राष्ट्रिय मानवअधिकार आयोगले शनिबार आफ्नो १७ औँ वार्षिकोत्सव मनाएको छ । वार्षिकोत्सवका अवसरमा ललितपुरको हरिहरभवनमा रहेको आयोगको कार्यालयमा आयोजना गरिएको कार्यक्रममा प्रधानमन्त्री पुष्पकमल दाहालले सरकार मानवअधिकारको संरक्षणमा पूर्ण रुपमा जिम्मेवार भएर लागेको बताउनुभयो । 
प्रधानमन्त्री दाहालले आयोगको स्वतन्त्रतामा सरकारले कहिल्यै हस्तक्षेप नगरेको र नगर्ने प्रतिवद्धता पनि जनाउनुभयो ।
मानवअधिकारको प्रत्याभुतको लागि स्थानीय तहको चुनावले विशेष पूर्वाधार तयार पारेको भन्दै प्रधानमन्त्री दाहालले  चुनावपछि मानवअधिकारबाट वञ्चित भएका सिमान्तकृत, महिला, जनजाती सबैको अधिकारको रक्षा हुने दावी गर्नुभयो । जस्तोसुकै अवस्थामा पनि सरकारले आयोगलाई सहयोग गरेको प्रधानमन्त्रीको दावी छ । त्यस्तै आयोगका प्रमुख अनुपराज शर्माले नेपालमा मानवअधिकार उल्लंघनका घटना तुलनात्मक रुपमा घट्दै गएको बताउनुभएको छ ।
त्यस्तै अपराधीलाई  राजनीतिक दलको  सिफारिसमा उन्मुक्ती दिँदा राजनीतिमा अपराध बढ्दै गएको उहाँले बताउनुभयो ।
भूकम्प प्रभावितहरु अझै पनि राहत र पुनर्स्थापना नहुँदा उनीहरुको मानअधिकार अझै पनि असुरक्षित रहेको भन्दै प्रमुख शर्माले द्वन्द्वकालिन सबै मुद्दाको मानवअधिकारको सम्मान हुनेगरी छिनोफानो गर्नुपर्ने बताउनुभयो ।  
वार्षिकोत्सवका अवसरमा यो वर्षको स्वर्गीय दयाराम परियार मानवअधिकार स्मृति सम्मान उदयपुरमा काम गर्ने नबजुल खाँन र सप्तरीमा काम गर्ने बलदेवरामलाई प्रदान गरिएको छ ।
