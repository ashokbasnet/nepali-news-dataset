गुटभन्दा राष्ट्र ठूलो हो, पार्टी एक हुनुपर्छ : शशांक

नवलपरासी, असोज २८ – नेपाली कांग्रेसका महामन्त्री डा. शशांक कोइरालाले कांग्रेसभित्र गुटबन्दी  तीन वटा धारको भएको भन्दै त्यसलाई एकीकरण गरेर लैजान पार्टी सभापति शेरबहादुर देउवालाई सुझाव दिनुभएको छ । 
‘संविधानलाई बचाउन हामीले पार्टीलाई एक बनाएर लैजानु पर्छ गुटभन्दा राष्ट्र ठूलो हो भन्ने  भावनाले काम गर्नुपर्छ’ शुक्रबार कावासोतीमा पत्रकारहरुसँग उहाँले भन्नुभयो, ‘राजनीतिमा सधैँका लागि सबै ठीक हुन्छ भन्ने नहुने भएकाले परिवर्तन प्रति वफादार हुनुपर्छ ।’ 
उहाँले तीन दलको सहमति बिना संविधान संशोधन नहुने बताउनु भएको छ । उहाँले अहिलेको अवस्था भनेको दलहरु बिचको समझदारी नै भएकाले मिल्नुको विकल्प नभएको बताउनु भएको हो  । 
दलहरुबिचको समझदारी नहुँदा राष्ट्रिय राजनीति अन्यौलता तर्फ अगाडि बढेको भन्दैै महामन्त्री कोइरालाले पहिला तीन दल र पछि मधेसी दल र अरु दलसँग छलफल गरी संविधान संशोधनको कामलाई अगाडि बढाउनु पर्ने बताउनु भयो  । ‘राजनीतिक अन्यौलताले संविधान संशोधनको काम रोकिएको छ’ उहाँले भन्नुभयो ‘संविधान भित्रको केही बुँदा परिवर्तन गर्नुपर्छ, त्यसका लागि मधेसी  दलसँग पनि परामर्श जरुरी छ ।’  
मधेसी दलले पूर्वका केही जिल्ला सुदूरपश्चिमका केही जिल्ला र दाउन्ने पश्चिम बर्दीयासम्मको सिमांकनमा आफ्नो कुरा खोजेकाले उनीहरुको भावना समेटिने गरी पहिला तीन दल बिच सहमति हुन जरुरी रहेको उहाँले बताउनु भयो  । ‘गम्भीर बिषयलाई समाधान नगरी चुनावमा जान गाह्रो छ’ उहाँले भन्नुभयो । 
सिमांकनको कुरा सकेर स्थानीय तहको निर्वाचन पहिला गर्ने अनि प्रदेश र केन्द्रको निर्वाचन एकै पटक गरेर संविधान कार्यान्वयन गर्न सकिनेमा महामन्त्री कोइरालाले जोड दिनुभयो । स्थानीय तह बनाउने कुरामा पुराना इलाका भित्रकै अवस्थामा हुन सक्ने सम्भावना रहेको उहाँले बताउनुभयो  । संविधान कार्यन्वयनका लागि दलहरु मिलेर एउटै धारण लिएर जानुपर्ने कोइरालाको भनाई छ । 
नेपाली कांग्रेसले कात्तिक ४ गतेदेखि केन्द्रीय समितिको बैठक बोलाएकाले त्यसमा स्थानीय तह र राष्ट्रिय राजनीतिको निकाशका बारे घोत्लेर निर्णय गर्ने उहाँले जानकारी दिनुभयो  । कांग्रेस कावासोती नगर समिति र देवचुली नगर समितिलेले दसैँ तिहार र छठ पर्वको अवसरमा गरेको चियापान कार्यक्रममा भाग लिन कोइराला नवलपरासी आउनु भएको हो  । उहाँ शनिबारसम्म नवलपरासीमा रहनुहुने छ ।
