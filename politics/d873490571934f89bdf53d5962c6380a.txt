ठूला दलबीच पानी बाराबार, राजनीतिक संकट गहिरिँदै

प्रकाश ढकाल/उज्यालो ।
काठमाडौं, मंसिर २२ – सरकारले संविधान संशोधन प्रस्ताव दर्ता गरेलगत्तै दलहरुबिचको ध्रुवीकरण तीव्र भएको छ । सरकारले संविधान संशोधन प्रस्ताव ल्याएसँगै राजनीतिक संकट गहिरिँदै गएको छ । संकट चुलिएसँगै दलहरुको सम्बन्धमा पनि पानी बाराबरको अवस्थामा पुगेको छ । समस्या समाधानका लागि छलफल र संवाद गर्नुका सट्टो दलहरु आरोपप्रत्यारोपमै व्यस्त भएका हुन् । सत्तापक्षीय दलहरु संशोधन प्रस्तावको बचाउमा छन् भने विपक्षी दलहरु सडक र संसदमा खरो रुपमा उत्रेका छन् । 
गएको १४ गते सरकारले संशोधन प्रस्ताव दर्ता गरेपछि आक्रोशित भएको एमाले र सरकारबीच त्यसयता समस्या समाधानका लागि एकपटक पनि वार्ता र छलफलमा बसेका छैनन् । संशोधन प्रस्ताव दर्ता गर्नुअघि माओवादी कांग्रेसले विपक्षी एमालेसहित दलसँग द्धिपक्षीय त्रिपक्षीय छलफल गरे पनि प्रस्ताव आएपछि त्यो क्रम रोकिएको छ ।
राजनीतिक संकट गहिरिएका बेला पार्टीका दोस्रा तहका नेताले यसअघि छलफल गर्ने गरे पनि यसपटक निष्कृय छन् । सरकारले समस्या समाधानका लागि प्रयास नगरेको देख्दा आफूहरु चकित परेको एमाले वरिष्ठ नेता झलनाथ खनालको भनाइ छ । 
उहाँले सरकार समस्या समाधानका लागि वार्ता र छलफल गर्नुभएको सट्टो कानमा ठेठी ठोकेर बसेको अरोप लगाउनुभयो । छलफलबाट समस्याको समाधान खोज्नभन्दा पनि दुवै पक्ष एक अर्कालाई गलाउने रणनीतिमा लागेका छन् । 
सञ्चार माध्यम, सार्वजनिक कार्यक्रम र कोठे भेलाबाट तीनै दलका शीर्ष नेता जुहारी खेलिरहेका छन् । विपक्षी दलका ठूला नेता संशोधनलाई राष्ट्रघाती भन्दै आन्दोलनलाई देशैभर चर्काउन कर्याकर्ता उकास्न तल्लिन छन् भने सत्ता पक्षीय कांग्रेस माओवादी पनि आन्दोलनका विरुद्ध उत्रन संगठन परिचालनको कसरतमा छन् । त्यसकै शिलशिलामा प्रधानमन्त्री पुष्पकमल दाहाल र कांग्रेस सभापति शेरबहादुर देउवा जिल्ला दौडाहामा निस्किएका छन् । संशोधन प्रस्ताव दर्ता लगत्तै पूर्व तराइका जिल्ला पुगेर सभापति देउवाले संशोधन प्रस्ताव पारित हुने र त्यसका विरुद्ध आन्दोलन नगर्न चेतावनी दिनुभयो ।
त्यस्तै बुधबार सुदूरपश्चिमको कैलाली पुग्नुभएका प्रधानमन्त्री पुष्पकमल दाहालले पनि संशोधन प्रस्ताव पारित हुने दाबी गर्नुभयो । उहाँले विपक्षीले सडक र संसदमा गरेको आन्दोलन अर्थहीन भएको टिप्पणी गर्दै आफ्ना कार्यकर्तालाई बहकाउनमा नलाग्न निर्देशन दिनुभयो । सत्ता पक्षीय शीर्ष नेताको पूर्व निर्धारित कार्यक्रमअनुसार जिल्ला बाहिर रहेकाले विपक्षीसँग छलफल हुन नसकेको प्रधानमन्त्रीका विश्वासपात्र माओवादी नेता अग्निप्रसाद सापकोटाको दाबी छ । 
सरकारले केहीभित्रै विपक्षीसँग छलफल गर्ने तयारी गरिरहेको सापकोटाले उज्यालो अनलाइनलाई जानकारी दिनुभयो । असमझदारीकै कारण बुधबारसमेत गरी चारपटक संसद अवरुद्ध भइसकेको छ । सरकारमै रहेको राप्रपाले संशोधन प्रस्तावलाई समर्थन नगर्ने बताएपछि संशाधनका लागि चाहिने दुई तिहाइ बहुमत नपुग्ने निश्चित भइसकेको छ । 
यस्तो अवस्थामा प्रस्ताव फिर्ता लिएर तीनै दलको सहमतिमा चुनावमा जानु नै निकासको बाटो भएको एमाले वरिष्ठ नेता झलनाथ खनालको सुझाव छ । ठूला दलबीच बढेको तित्तताले राजनीतिक समस्या गहिरिँदै गएको छ । देशलाई थप द्वन्द्व र अनिश्चितताको भूमरीमा फस्न नदिन कम्तिमा तीन ठूला दलले संवादहिनता अन्त्य गर्दै छलफलबाटै समस्याको समाधान खोज्न ढिलो भइसकेको छ ।
