​राजदूतमा सिफारिस लामाको नाम फिर्ता, १२ जनाको सुनुवाई प्रक्रिया सुरु

उजिर कार्की/उज्यालो ।
काठमाडौं, फागुन २०– सरकारले फागुन ९ गते राजदूतमा सिफारिस गरेको म्यानपावर व्यवसायी आशा लामाको नाम फिर्ता भएको छ । यस अघि सिफारिसमा परेकी युएईका लागि आशा लामाको नाम सुननुवाई समितिमा नपठाएको हो । तर कतारका लागि रमेश कोइराला र ओमानका लागि शर्मिला पराजुली ढकालको नाम भने  सुनुवाई समितिमा पठाइएको छ ।

गएको शनिबार परराष्ट्रमन्त्री प्रकाशशरण महतले पराजुली र लामाको नाम काट्नु भएको थियो । मंगलबार बसेको मन्त्रीपरिषद् बैठकले पनि पराजुली र लामाको नाम नपठाउने निर्णय गरेको थियो । तर त्यस लगतै मधेसी जनअधिकार फोरमका लोकतान्त्रीकका अध्यक्ष विजयकुमार गज्छेदारले प्रधानमन्त्री पुष्पकमल दाहाल प्रचण्डलाई भेटेर पराजुलीको नाम नकाट्न दवाव दिएपछि पराजुलीलाई फरि सिफारिस गरेको हो ।
पराजुली फोरम लोकतान्त्रीकको कोटामा सिफारिस हुनु भएको हो । तर कांग्रेसको कोटामा सिफारिस भएकी आशा लामा भने पार्टी भित्रैको विरोधका कारण सिफारिस हुन सक्नु भएन । लामा कांग्रेस नभएको भन्दै रामचन्द्र पौडेल समुह र कांग्रेन निकट व्यवसायीले फिर्तालिन दवाव दिएका थिए । 
कोइरालाको विषयमा समेत विरोध भएपनि सरकारले सिफारिस गरेको छ । अव संसदिय सुनुवाई विषेश समितिले योग्य ठाने र सम्बन्धित देशबाट स्वीकृति पत्र (एग्रिमो) आएमा दुई विवादित व्यक्ति पनि राजुदूत हुने छन् । 
१२ जनाको सुनुवाई प्रक्रिया सुरु 
संसदीय सुनुवाइ विशेष समितिले विभिन्न १२ देशमा राजदूतका लागि सिफारिस भई आएका व्यक्तिको नाममा सुनुवाई प्रक्रिया सुरु गरेको छ । शुक्रबार बसेको समितिको बैठकले १० दिने सार्वजनिक सूचना प्रकाशित गर्ने निर्णय गरेको हो । 
सिफारिसमा परेका व्यक्तिविरुद्ध उजुरी गर्न चाहनेले उचित कारण र व्यहोराको सूचना व्यवस्थापिका–संसद् संसदीय सुनुवाइ समितिमा लिखित रुपमा पठाउनुपर्नेछ । 
सरकारले लक्की शेर्पालाई अस्ट्रेलिया, निरञ्जनकुमार थापालाई इजरायल, शर्मिला पराजुली ढकाललाई ओमान, रमेशप्रसाद कोइरालालाई कतार, अर्जुनजङ्गबहादुर सिंहलाई गणतन्त्र कोरिया, प्रतिभा राणालाई जापान, युवनाथ लम्साललाई डेनमार्क, चोपलाल भूसाललाई बङ्गलादेश, पदम सुन्दासलाई बहराइन, भीमकृष्ण उदासलाई म्यान्मार, विश्वम्भर प्याकुरेललाई श्रीलङ्का र महेन्द्रप्रसाद सिंह राजपुतलाई साउदी अरेबियाका लागि राजदूतमा सिफारिस गरी संसदीय सुनुवाइका लागि समितिमा पठाइएको थियो । 
नेपालको संविधानअनुसार संवैधानिक निकाय तथा राजदूतहरुको नियुक्तिका लागि संसदीय सुनुवाइको संवैधानिक व्यवस्था गरिएको छ ।
