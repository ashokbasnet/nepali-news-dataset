संवाद समितिले असोज २१ गतेसम्म नै विवादीत विषयमा छलफल गर्न सक्छ : नेम्वाङ

काठमाडौं, असोज १३ – संविधानसभाका अध्यक्ष सुवास नेम्वाङले संवैधानिक राजनीतिक संवाद तथा सहमति समितिले असोज २१ गतेसम्म नै विवादीत विषयमा सहमतिका लागि प्रयास गर्न सक्ने बताउनु भएको छ ।
नेपाल नागरिक समाजले सोमबार काठमाडौंमा गरेको कार्यक्रममा नेम्वाङले संविधानसभाले समितिलाई सहमति जुटाउन असोज १४ गतेसम्मको समय दिएपनि समितिले २१ गतेसम्म नै विवादित विषयमा छलफल गर्न सक्ने बताउनुभयो ।
संविधानसभाको असोज २ गतेको बैठकले समितिलाई विवादित विषयमा असोज १४ गतेसम्म सहमति जुटाइ २१ गतेभित्र असहमतिका विषयको प्रतिवेदन प्रश्नावलीसहित बुझाउन निर्देशन दिएको थियो । संविधानसभाका अध्यक्ष नेम्वाङले सहमति जुटाउनका लागि अझै पनि पर्याप्त समय रहेको भन्दै बाँकि रहेको समयको सदुपयोग गर्न शीर्ष नेताहरुलाई आग्रह गर्नुभयो ।
असोज २१ गतेसम्म विवादित विषयमा सहमति हुन नसके संविधानसभा नियमावली अनुसार प्रक्रियाबाट अघि बढ्नुपर्ने बताउनुभयो । असोज २२ गते संविधानसभाको बैठक बोलाउने भन्दै उहाँले दसैँ मनाउन जिल्ला जाने सभासदहरुलाई असोज २१ गतेसम्म काठमाडौं फर्किन निर्देशन समेत दिनुभयो । नेम्वाङले दलहरुलाई निर्धारित समयमा नै संविधान जारी गर्नका लागि दबाब दिन नागरिक समाजका प्रतिनिधिहरुसँग आग्रह समेत गर्नुभयो ।
