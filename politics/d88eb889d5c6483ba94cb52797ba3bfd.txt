राजपा र संघीय समाजवादी फोरमबाट उम्मेदवार को को ?

काठमाडौं, माघ १० – राष्ट्रिय जनता पार्टी, राजपा र संघीय समाजवादी फोरमले राष्ट्रिय सभा चुनावका लागि उम्मेदवारको टुंगो लगाएका छन् ।
कांग्रेससँग तालमेल गर्ने सहमति अनुसार दुवै दलले प्रदेश नम्बर २ मा दुई दुईजना उम्मेदवार टुंगो लगाएका हुन् । राजपाले पार्टीका वरिष्ठ उपाध्यक्ष वृषेशचन्द्र लाल र उपाध्यक्ष रमेश यादवलाई उम्मेदवार बनाउने निर्णय गरेको महासचिव केशव झाले जानकारी दिनुभयो ।
धनुषाका लाल प्रदेश २ को अल्पसंख्यक र बाराका यादवलाई खुलातर्फ उम्मेदवार बनाउने निर्णय भएको उहाँले बताउनुभयो । अरु प्रदेशमा भने राजपाले कांग्रेसलाई समर्थन गर्नेछ । स्थानीय तहमा प्रदेश २ बाहेक अन्त राजपाको भोट छैन भने प्रदेशसभामा ७ मा २ र ५ मा एक सिट जितेको छ ।
यसैगरी संघीय समाजवादी फोरमले प्रदेश नम्बर २ मा दलिततर्फ सर्लाहीका रामपृत पासवानलाई र महिलातर्फ सुनसरीकी प्रमिला यादवलाई उम्मेदवार बनाउने निर्णय गरेको छ ।
