राजपा नागरिकसँग डराएको एमाले नेता नेपालको आरोप

रौतहट, साउन ६ – पूर्व प्रधानमन्त्री एवं नेकपा एमालेका नेता माधवकुमार नेपालले राष्ट्रिय जनता पार्टी (राजपा) नागरिकसँग डराएर चुनावमा जान नचाहेको आरोप लगाउनुभएको छ ।
रौतहटको सदरमुकाम गौर स्थित आफ्नै निवासमा प्रेस चौतारी नेपालले गरेको पत्रकार सम्मेलनमा नेता नेपालले अनेक बखेडा झिकेर राजपा अझै पनि चुनावबाट भाग्ने दाउमा रहेको बताएका छन् ।
पहिलो र दोश्रो चरणको स्थानीय तहको  चुनावमा नेकपा एमालेले बहुमत हासिल गरेको र प्रदेश नम्बर २ को स्थानीय तहको चुनावमा पनि एमाले सबै भन्दा ठूलो पार्टी बन्ने दाबी गर्नुभयो । प्रदेश नम्बर २ मा एमालेमा प्रवेश गर्ने नेता कार्यकर्ताको लहर नै चलेकोले यस प्रदेशका नागरिक एमालेलाई जिताउन आतुर रहेको उहाँको दाबी छ ।
अरु प्रदेशमा चुनाव भएको र प्रदेश नम्बर २ मा हुन नसक्दा विकास निर्माणमा देश नै पछाडी पर्न थालेको नेता नेपालले बताउनुभयो । नेता नेपालले नेपाली कांग्रेस र माओवादी केन्द्र मधेस विरोधी दलको रुपमा रहेको, मधेसवादी दललाई उपयोग मात्र गरेको तर मधेसलाई अधिकार र विकास दुवै दिन नचाहेको आरोप लगाउँदै नेता नेपालले एमालेले बहुमत
ल्याएमा मधेसको कायापलट नै हुने ठोकुवा गर्नुभयो ।
