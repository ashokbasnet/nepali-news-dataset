अभियुक्तलाई कार्यदलमा राखेकोमा मानवअधिकार आयोगको आपत्ति

काठमाडौं, चैत १४ - मानवअधिकार उल्लंघनको आरोप लागेका पूर्व प्रहरी अधिकृतलाई सत्य निरूपण तथा मेलमिलाप आयोगको विधेयक मस्यौदा सम्बन्धी विशेषज्ञ कार्यदलमा राखेकोमा राष्ट्रिय मानव अधिकार आयोगले आपत्ति जनाएको छ ।
आयोगले पूर्व प्रहरी उपरिक्षक चुडाबहादुर श्रेष्ठलाई कार्यदलमा राखेकोमा आपत्ति जनाउँदै तीन दिन भित्र कारण पेश गर्न सरकारलाई निर्देशद दिएको छ । आयोगले प्रधानमन्त्रीलाई पत्र पठाएर आपत्ति जनाएको छ ।  
मानव अधिकार उल्लङ्घनमा संलग्न र कारबाहीका लागि सिफारिस भएको व्यक्तिलाई त्यही विषयसँग प्रत्यक्ष सम्बन्धित कानुन मस्यौदा गर्न बनाइएको कार्यदलमा राख्नु गलत भएको आयोगको ठहर छ  ।
तत्कालीन प्रहरी उपरीक्षक चुडाबहादुर श्रेष्ठलाई २०६० साल असोज २१ गते जनकपुर नगरपालिका ४ बाट पाँचजनालाई पक्राउ गरी बेपत्ता पारेको आरोप लागेको थियो । श्रेष्ठले द्वन्द्वकै विषयमा विद्यावारिधि गर्नुभएको छ ।
