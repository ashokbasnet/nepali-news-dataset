‘निम्तो लिएर भारत र चीन जानु गलत’

भक्तपुर, साउन ३२ - पूर्व मन्त्री एवं नेपाली कांग्रेसका केन्द्रीय सदस्य डा. नारायण खड्काले एकै समयमा दुई उपप्रधानमन्त्री भारत र चीनका लागि निम्तो लिएर जानु राम्रो नभएको बताउनु भएको छ ।
रफत सञ्चार क्लबमा मंगलबार भएको साक्षात्कार कार्यक्रममा बोल्दै उहाँले यसले गलत सन्देश दिने बताउनु भएको हो ।
परराष्ट्रमन्त्री नियुक्त गरी कुटनीतिक तवरले निमन्त्रणा गर्नुपर्नेमा हतार गरेर उपप्रधानमन्त्री पठाउनु गलत भएको चर्चा गर्दै उहाँले भन्नुभयो, ‘भारतका राष्ट्रपतिलाई निम्तो दिन कांग्रेसका उपप्रधानमन्त्री र चीनका राष्ट्रपतिलाई निम्तो दिन माओवादीका उपप्रधानमन्त्री जानु होडबाजी मात्रै भएन, यसले गलत सन्देश समेत दिन्छ ।’
नेविसंघको अधिवेशन चलिरहेका कारण मन्त्रीमण्डलले पूर्णता पाउन नसकेको बताउँदै उहाँलेआउँदो बिहीबारसम्ममा मन्त्रीमण्डलले पूर्णता पाउने दाबी गर्नुभयो । 
कांग्रेस संस्थापनले पार्टीका रामचन्द्र पौडेल पक्षलाई समेटेर अगाडि बढ्नु पर्नेमा जोड दिँदै उहाँले संविधान कार्यान्वयनमा एमालेलाई समेत सहभागी बनाएर अगाडि जानु पर्नेमा जोड दिनुभयो । 
मधेसका जायज मागको सम्बोधन गरेर मधेस समस्याको निकास खोज्नु पर्नेमा जोड दिँदै उहाँले भूकम्प पीडितलाई छिटो राहत दिने बताउनुभयो ।
