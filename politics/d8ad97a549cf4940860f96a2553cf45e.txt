उम्मेदवारको बुथमा शत प्रतिशत भोट

नुवाकोट, मंसिर ५ – नुवाकोट क्षेत्र नं. ३ अन्तर्गत मनकामना गाविसको कार्की मनकामना निमाविको क केन्द्रबाट झण्डै शत प्रतिशत मत खसेको छ ।
नेपाली कांग्रेसका क्षेत्र नं. ३ का उम्मेदवार बहादुरसिंह लामाको गाउँको यो मतदान केन्द्रमा ४ सय ९२ मतदातामध्ये १ जनाको मात्र मत नखसेको हो ।
त्यसै ठाउँको ख केन्द्रमा ५ सय ९६ मतदातामध्ये ५ सय ७७ मत खसेको छ । ती दुबै केन्द्रमा बुथ कब्जा भएको भन्दै नेकपा एमालेले निर्वाचन अधिकृतको कार्यालयमा उजुरी दिएको छ । उजुरीमाथि निर्वाचन आयोगले कुनै निर्णय दिएको छैन ।
नुवाकोट क्षेत्र नम्बर २ को लच्याङ गाविसको दुधेदेवी निमावि मतदान केन्द्रमा एकीकृत माओवादीका कार्यकर्ताले बुथ कब्जा गरेको भन्दै नेपाली का्रग्रेसले उजुरी दिएको छ ।
दुधेदेवी निमावि मतदान केन्द्र क मा ४ सय ७१ मतदातामा ४ सय १७ मत खसेको छ भने ख मा ५ सय १४ मा ४ सय ८६ मत खसेको निर्वाचन अधिकृतको कार्यालयले जनाएको छ ।
ती केन्द्रमा धाँधली भएको भन्दै पुन निर्वाचनको माग गर्दै नेपाली कांग्रेसले उजुरी दिएको हो ।
