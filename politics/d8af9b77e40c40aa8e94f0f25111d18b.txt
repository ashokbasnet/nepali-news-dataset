सरकारको बचाउमा एमाओवादी

काठमाडौं, बैशाख २८ – नेकपा माओवादी लगायतका दलले सरकार विघटनको माग गरिरहेका बेला एकीकृत नेकपा माओवादीले भने वर्तमान सरकारको विघटन सम्भव नभएको जनाएको छ ।
पार्टी कार्यालय पेरिसडाँडामा शनिबार भएको नियमित पत्रकार भेटघाटमा एकीकृत माओवादीका प्रवक्ता अग्नि सापकोटाले वर्तमान सरकारको विघटन गर्नुपर्ने नेकपा माओवादी लगायतका दलको माग पुरा गर्न नसकिने बताउनुभयो ।
‘आन्दोलनरत पक्षलाई आवश्यक परे उच्चस्तरीय राजनीतिक समितिमा थप्न सकिन्छ’, प्रवक्ता सापकोटाले भन्नुभयो, ‘मन्त्रिपरिषद् बिस्तार गर्ने विषयमा पनि विचार गर्न सकिन्छ । तर सरकारको विघटन कुनैपनि हालतमा सम्भव छैन ।’
सापकोटाले प्रमुख दलबीच भएको संविधानसभा संख्या बढाउने र थ्रेसहोल्ड प्रणाली नराख्ने विषयमा पनि विचार गर्न सकिने बताउनुभयो ।
चार दलीय निर्णयको बिरोध गर्दै नेकपा माओवादी सहितका साना दलले सरकारसँग वार्ता गर्न समेत अस्विकार गरिरहेका छन् । शुक्रबार नेकपा माओवादीले वार्ताका लागि अख्तियारमा लोकमानसिंह कार्कीको नियुक्ति खारेज गर्ने लगायतका तीनओटा सर्त राखेको थियो । तर एमाओवादीले भने कार्कीको बचाउ गरेको छ ।
एमाओवादी प्रवक्ता अग्नि सापकोटाले लोकमानसिंह कार्कीको विरोध गर्नेहरुले संविधान र शान्ति प्रक्रिया बिथोल्न खोजेको आरोप लगाउनुभयो । ‘कार्कीको बिरोध गर्नेहरुले राजनीतिक दलबीचको सहमति बिथोल्न खोजिरहेका छन्’, सापकोटाले भन्नुभयो ।
नागरिक समाज, कानून व्यवसायी र मिडिया चलाउनेहरुले आफूलाई नै सत्ता ठानिरहेको सापकोटाले आरोप लगाउनुभयो ।
‘सक्ने भए नागरिकलाई चुनाव वहिस्कार गर्न आह्वान गरेहुन्छ’, उहाँले भन्नुभयो ।
