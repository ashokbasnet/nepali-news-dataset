अन्तरिम मन्त्रीपरिषद् चुनाबको तयारीमा

काठमाडौ, चैत २ – नवगठित अन्तरिम चुनावी मन्त्रीपरिषद् चुनावको तयारीमा लागेको छ । शुक्रबार आन्तरिक छलफल गर्ने र दुई दिनभित्र सबै पक्षसंग छलफल गरेर चुनावको मिति घोषणा गर्ने तयारी सरकारले गरेको छ ।

दलहरुबीच आउँदो असारको पहिलोहप्तासम्म चुनाव गर्ने सहमतिसंगै बनेको मन्त्रीपरिषद्ले चुनावका लागि विभिन्न पक्षको सहयोग अनिवार्य रहेको निष्कर्ष निकालेर शुक्रबार आन्तरिक छलफल गर्ने र त्यसै अनुसार चुनावी वातावरण तयार गर्ने भएको हो ।

कानुन, न्याय, संविधानसभा तथा संसदीय मामिला र श्रम तथा रोजगारमन्त्री हरिप्रसाद न्यौपानेले अहिलेसम्म कुनैपनि औपचारिक कार्यक्रम नरहेको जानकारी दिनुभयो । उहाँले शुक्रबार आन्तरिक छलफल गर्ने उज्यालोलाई बताउनुभयो ।

यसैबीच निर्वाचन आयोगले सरकारको निर्णयका आधारमा अगाडि बढ्ने जनाएको छ । आयोगका प्रवक्ता अनिलकुमार ठाकुरले जेठभित्र चुनाव गर्नेगरी आयोगले प्राविधिक काम थालेको बताउनुभयो ।

तर सरकारले चुनावको मिति र प्राविधिक विषयको निरुपण गरे लगत्तै आयोगले चुनावको औपचारिक तालिका सार्वजनिक गर्ने तयारीमा रहेको ठाकुरले उज्यालोलाई जानकारी दिनुभयो । उहाँले दल दर्ता, मतदाता नामावली लगायतका विषयमा आयोगले काम गरिरहेको जानकारी दिनुभयो ।
