समाजवादीका अध्यक्ष सिंह कारवाहीमा

काठमाडौं, भदौ २४ - समाजवादी जनता पार्टीले अध्यक्ष प्रेमबहादुर सिंहलाई अनुशासनको कारवाही गर्दै एक वर्षका लागि निलम्बन गरेको छ । अध्यक्ष सिंहले पार्टी निर्णय विना नै एकीकृत नेकपा माओवादीका अध्यक्ष पुष्पकमल दाहाल प्रचण्डको नेतृत्वमा बनेको गठवन्धनमा सहभागि भई सकृय भएको भन्दै केन्द्रीय कार्यसमितिको बैठकले उहाँमाथि कारवाही गरेको समाजवादी पार्टीले जनाएको छ ।

 

समाजवादी जनता पार्टीका अध्यक्ष रहेका प्रेमबहादुर सिंह अहिले संघीय लोकतान्त्रिक गणतान्त्रिक गठबन्धनको प्रवक्ता हुनुहुन्छ । समाजवादी जनता पार्टीले प्रचण्ड नेतृत्वको गठबन्धन राजनीतिक शक्तिको केन्द्रीकरण, जातीय राज्यको वकालत, राजनीतिक धु्रविकरण, द्वन्द्व र अधिनायकवादतर्फ उन्मुख भएको आरोप लगाउँदै त्यसलाई मान्यता नदिने निर्णय गरेको छ ।

बैठकले एक वर्षका लागि सिंह पछिको रोलक्रममा रहेका सदस्य हिक्मतबहादुर देउवालाई अध्यक्षको जिम्मेवारी दिएको विज्ञप्ती निकालेर जानकारी दिएको छ ।
