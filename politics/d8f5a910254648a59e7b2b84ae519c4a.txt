नेपाल बारको नेतृत्वमा अब को ? यस्तो छ अध्यक्षका चार उम्मेदवारको प्रतिबद्धता

काठमाडौं, चैत १२ । नेपाल बार एसोसिएसनको यही चैत २० गते हुने चुनावका लागि अध्यक्षका चारैजना उम्मेदवारहरुले कानुन व्यवसायीको हितका साथै पेशालाई मर्यादित बनाउने बताएका छन् ।शुक्रबार राजधानीमा भएको ‘संविधान कार्यान्वयनमा बारको भूमिका र सक्षम नेतृत्वको खोजी’ विषयक बहसमा अध्यक्षका उम्मेदवारहरुले आ–आफ्नो समूहसहित उपस्थित भएर प्रतिबद्धता व्यक्त गरेका हुन् ।कार्यक्रममा लोकतान्त्रिक समूहको तर्फबाट अध्यक्षका प्रत्यासी शेरबहादुर केसीले आफू विजयी भएमा बारलाई अझ बढी सक्रिय बनाउने बताए ।प्रगतिशील समूहबाट अध्यक्षका उम्मेदवार विजयकान्त मैनालीले कानुन व्यवसायीले खोजेजस्तो बार बनाउन आफू प्रतिबद्ध रहेको बताए ।यस्तै, अध्यक्षका उम्मेदवार रामप्रसाद प्रजापति र मनोहर शाहले आफूहरुले राजनीतिकरणविरुद्ध व्यवसायिक हितको पक्षमा उम्मेदवारी दिएको बताए ।नेपाल बार एसोसिएसन नयाँ नेतृत्व चयनका लागि यही चैत २० गते निर्वाचन हुँदैछ । बारको नयाँ नेतृत्व चयनका लागि ९ हजार ५ सय २२ मतदाता छन् ।२५ सदस्यीय कार्यसमितिका लागि ७१ जनाले उम्मेदवारी दिएका छन् । निर्वाचनका लागि देशका ३३ स्थानमा निर्वाचन केन्द्र निर्धारण गरिएको जनाइएको छ ।चैत २० गते बिहान ८ देखि ४ बजेसम्म मतदानको समय तोकिएको छ ।
