प्रक्रियामा गएर भएपनि माघ ८ मा संविधान आउँछ : ओली

काठमाडौं, पुस २३ – नेकपा एमालेका अध्यक्ष केपी शर्मा ओलीले बिहीबारसम्म सहमति नभए प्रक्रियाबाटै भएपनि माघ ८ मा  संविधान जारी हुने बताउनुभएको छ ।  
संविधानसभा भवन नयाँ बानेश्वरमा संविधानसभाका अध्यक्ष सुवासचन्द्र नेम्वाङसँग भएको छलफलपछि बाहिरिएका ओलीले सञ्चारकर्मीसँग कुरा गर्दै मधेसवादी दलले मोर्चावन्दी गरी तराई तथा समथर भूभाग एउटा र पहाडी भुभाग एउटा प्रदेश बनाउनुपर्ने धारणालाई तर्क संगत मान्न नसक्ने दाबी गर्दै बिहीबारसम्म सहमति नभए शुक्रबारबाट प्रक्रिया थालिने र माघ ८ मा नै संविधान जारी गर्ने बताउनुभयो ।
बालुवाटार बैठकमा सहमति हुन नसकेपछि मधेसी मोर्चा र माओवादी नेताहरुले ओलीले बैठक भाँडेको आरोप लगाएका थिए । मधेसी मोर्चाका तर्फबाट सदभावना पार्टीका अध्यक्ष राजेन्द्र महतोले विवादित पाँच जिल्लालाई मधेसमा बन्ने प्रदेशमा राख्नु पर्ने बताएपछि ओलीले संविधानसभा भवनमा समथरलाई मधेसमा राख्ने हो भने बिहार र यूपीलाई पनि मधेस प्रदेशमा राख्ने हो भन्दै मधेसी मोर्चाका नेता लाई प्रश्न गरेका थिए ।
अध्यक्ष ओलीले सहमतिका लागि तर्कयुक्त कुरा हुनुपर्ने भन्दै कसैको अंहकारले मुलुकको संघीय स्वरुप निर्धारण हुन नसक्ने उल्लेख गर्नुभयो । उहाँले एमाओवादी र मधेसवादी दल सहमतिको बाधक रहेको भन्दै माघ ८ गतेको समयसीमाभित्र संविधान जारी गर्न अब तत्काल प्रक्रिया अगाडि बढाइनुपर्ने बताउनुभयो ।
