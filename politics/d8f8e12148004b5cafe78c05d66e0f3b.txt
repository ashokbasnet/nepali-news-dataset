प्रचण्ड पुत्र राज्य समितिबाट निलम्बित

काठमाडौं, असार २५ - एकीकृत नेकपा माओवादीले अध्यक्ष पुष्पकमल दाहाल प्रचण्डका छोरा प्रकाश दाहाललाई पार्टीका सबै जिम्मेवारीबाट निलम्बन गरेको  छ । पोलिटब्यूरो बैठकले प्रकाशलाई कारवाही गरेको हो । पार्टी हेडक्वार्टरलाई जानकारी नदिई बेपत्ता भएको र युवती लिएर हिडेको कुरा आएपछि छानवीन गर्नका लागि प्रकाशलाई निलम्बन गरिएको माओवादीले जनाएको छ ।
प्रकाशले पार्टीकै कार्यकर्ता विद्यार्थी नेतृ विना मगरसँग विवाह गरेको चर्चा चलेपछि पार्टी अध्यक्ष एवं प्रकाशका पिता प्रचण्डले त्यसमा आशिंक सत्यता रहेको भन्दै प्रकाशलाई कारवाही गर्न प्रस्ताव गर्नुभएको थियो । विविध शीर्षकमा प्रचण्डले छोरामाथि कारवाहीको प्रस्ताव गरेको स्रोतले जनाएको छ । प्रकाश ५ दिनदेखि परिवार र पार्टीको सम्पर्कमा छैनन भने विना मगर पनि सम्पर्क विहीन छन् ।
प्रकाशबारे सञ्चार माध्यममा आएका विषयमा छानबिन गर्न भन्दै माओवादीको सोमवार बसेको पोलिटब्युरो बैठकले प्रकाशलाई निलम्बन गर्ने निर्णय गरेको प्रवक्ता दिननाथ शर्माले जानकारी दिनुभयो ।  दुई महिनाअघि सगरमाथा आरोहणका बेला एक आपसमा नजिकिएका प्रकाश र बिना गत २० गतेदेखि सम्पर्क विहीन छन् ।
यो पनि पढ्नुहोला :प्रचण्ड पुत्र प्रकाश वेपत्ता
