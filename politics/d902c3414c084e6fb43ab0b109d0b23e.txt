​सरकारको नीति तथा कार्यक्रम बहुमतले पारित

काठमाडौं, वैशाख ३१ - सरकारको नीति तथा कार्यक्रम संसदबाट पारित भएको छ । संसदमा उपस्थित सांसद सदस्यहरुको बहुमतले नीति तथा कार्यक्रम पारित भएको हो । नीति तथा कार्यक्रममाथि ४ दिनसम्म छलफल भएको थियो । 
नीति तथा कार्यक्रममाथि नेपाली कांग्रेसका सांसद रमेश लेखक, नेमकिपाका प्रेम सुवाल र अनुराधा थापामगर, राष्ट्रिय खुम्बुवानका राम कुमार राईले पेश गरेको संशोधन प्रस्ताव अस्वीकृत भएको छ । 
गएको आइतबार राष्ट्रपति विद्यादेवी भण्डारीले सरकारका तर्फबाट प्रस्तुत गरेको नीति तथा कार्यक्रममाथि उठेका प्रश्नको प्रधानमन्त्री केपी शर्मा ओलीले संसदमा जवाफ दिनु भएको थियो । नीति तथा कार्यक्रम पारित भएपछि अब जेठ १५ गते संसदमा आगामी आर्थिक वर्षको बजेट  पेश गरिने छ ।
