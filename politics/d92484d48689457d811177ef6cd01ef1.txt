पूर्ण समानुपातिक निर्वाचन प्रणाली भए विकृति अन्त्य हुने दावी

काठमाडौं, साउन १७ - पूर्व प्रमुख निर्वाचन आयूक्त भोजराज पोख्रेलले अहिले निर्वाचनमा विकृति देखिएको भन्दै पूर्ण समानुपातिक निर्वाचन प्रणाली भएमा सबै प्रकारका विकृतिहरु समाधान भएर जाने विश्वास ब्यक्त गर्नुभएको छ । 
रिपोर्टर्स क्लब नेपालले आयोजना गरेको कार्यक्रममा उहाँले नेपालमा चुनाव महंगो भएकोले चुनाव लड्न सक्ने अवस्था नभएकोले पूर्ण समानुपातिक निर्वाचन प्रणाली वा ३ लाख जनसंख्या हुने गरी ठूलो निर्वाचन क्षेत्र बनाउनु पर्ने तर्क गर्नुभयो । पोख्रेलले मिश्रित निर्वाचन प्रणाली अहिलेको बाध्यता भएको भन्दै कम्तिमा पनि दुई प्रतिशत थ्रेस होल्ड राख्न सकेपनि केही विकृतिहरु सुधार हुने विश्वास व्यक्त गर्नुभयो । कहिले कहिले निर्वाचन गर्ने भनेर संविधानमा नै क्यालेण्डर राखे आवधिक निर्वाचन सुनिश्चित हुने तर्क गर्दै पोखरेलले बडाध्यक्षको प्रत्यक्ष निर्वाचन हुनु पर्ने, गाउँको अध्यक्षमा पालै पालो महिला र पुरुष हुने व्यवस्था गर्नुपर्ने सुझाव दिनुभयो । 
पोख्रेलले अहिले समानुपातिकको सूचीमा पाँच वटा समूह हुँदा समेत निर्वाचन आयोगलाई अनुपात मिलाउन अप्ठ्यारो परिरहेको भन्दै १० वटा समूह हुँदा त्यसले भोली व्यवस्थालाई नै असंभव बनाउने दावी गर्नुभयो । संविधानको मस्यौदामा समानुपातिक निर्वाचन प्रणालीमा १० वटा समूह राख्ने व्यवस्था छ । 
कार्यक्रममा कानुनविद दिनेश त्रिपाठीले मस्यौदाको ब्यवस्था अनुसार आवधिक निर्वाचन संशोधनीय रहेकोले भोलीको दिनमा निर्वाचन नै रोकिन सक्ने ठोकुवा गर्दै त्यसलाई असंसोधनीय धाराको रुपमा राख्नु पर्ने बताउनुभयो । 
थ्रेस होल्ड नराखेकै कारण समयमा संविधान नबनेको दावी गर्दै उहाँले अबको संविधानमा निश्चित प्रतिसत थ्रेस होल्ड राख्नु पर्ने र राई टु भोटको ब्यवस्था पनि सुनिश्चित गर्नु पर्ने बताउनुभयो । कार्यक्रममा माई नेपालका अध्यक्ष प्रदिप घिमिरेले निर्वाचन सम्बन्धी प्रावधानको एक समिक्षा प्रस्तुत गर्नुभएको थियो ।
