सरकारसँग निसर्त वार्ता नगर्ने : वैद्य

काठमाडौं, बैशाख ३१ - नेकपा माओवादीका अध्यक्ष मोहन बैद्य किरणले सरकारसँग निसर्त वार्तामा नबस्ने बताउनु भएको छ । सरकारले आफ्ना सर्तहरु छोडेर बार्तामा आउनका लागि आह्वान गरेको भोली पल्ट वैद्यको यस्तो अभिब्यक्ति आएको हो ।
वुधवारदेखि महाकालीको कञ्चनपुरबाट सुरु हुने मेची–काली अभियानको उदघाटनका लागि धनगढी आइपुगेका वैद्यले क्रान्तिकारी पत्रकार सम्मेलनले आयोजना गरेको पत्रकार सम्मेलनमा भन्नुभयो ‘सरकारले वार्ताको वातावरण नबनाउने र वार्तामा मात्रै बोलाउने गरेकाले पनि उसले चार दलको निर्देशनमा कुनै षडयन्त्र गरिरहेको छ भन्ने पुष्टि हुन्छ ।’
मतदाता नामावली संकलनका नाममा अहिले विदेशीहरुलाई नागरिकता वितरण गरिएको आरोप लगाउदै उहाँले त्यो कार्य बन्द नभएसम्म आफूहरु वार्तामा नजाने बताउनुभयो । उहाँले अहिले गरिएको निर्वाचनको तयारी नाटक मात्रै भएकाले यसले कुनै सार्थक परिणाम पनि नल्याउने दाबी गर्नुभयो ।
वुधवार मेचीको झापा र महाकालीको कञ्चनपुरबाट नेकपा माओवादीले मेचीकाली अभियानको सुरुवात गर्दै छ । १४ दिनको यो अभियान जेठ १४ गते काठमाडौंमा आमसभाको आयोजना गरि सकिने छ ।
