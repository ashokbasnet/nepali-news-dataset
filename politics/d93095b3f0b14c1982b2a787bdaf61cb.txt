राप्रपा नेपालले संविधानसभाको बैठक बहिस्कार गर्ने

काठमाडौं, माघ २६ - संविधानसभाको चौथो ठूलो दल राप्रपा नेपालले प्रश्नावली प्रस्ताव समितिले आफ्नो पार्टीका एजेण्डालाई प्रश्नावलीमा समावेश नगरेको भन्दै त्यसको विरोधमा माघ २९ गतेको संविधानसभाको बैठक वहिष्कार गर्ने निर्णय गरेको छ ।
राप्रपा नेपालको सोमबार सिंहदरबारमा बसेको केन्द्रीय कार्य सम्पादन समितिको बैठकले संविधानसभाको बैठक बस्नु पूर्व धर्मनिरपेक्षता, गणतन्त्र, संघीयता लगायतका विषयमा आफ्नो  पार्टीले उठाएका एजेण्डालाई प्रश्नावलीमा समावेश नगरे बैठक वहिष्कार गर्ने निर्णय गरेको हो ।
बैठकले प्रश्नावली प्रस्ताव समितिको प्रतिवेदन पेश गर्ने र प्रतिवेदनमाथि छलफल गर्ने कुनै पनि प्रक्रियामा सहभागी नहुने निर्णय गरेको राप्रपा नेपालका प्रवक्ता विष्णु भट्टराईले जानकारी दिनुभयो ।
राप्रपा नेपालले संवैधानिक राजनीतिक संवाद तथा सहमति समितिमा महिनौं पहिले बुझाइएका आफ्ना एजेण्डालाई प्रश्नावलीमा समावेश गर्न नदिएर कांग्रेस र एमालेले अभिव्यक्ति स्वतन्त्रताको हक खोसेको आरोप लगाएको छ ।
