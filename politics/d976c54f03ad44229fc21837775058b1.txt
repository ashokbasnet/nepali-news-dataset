एमालेको स्थायी समिति बैठक बस्दै

काठमाडौ, बैशाख १६ – केन्द्रीय समितिको रिक्त पदमा मनोनित गर्ने विषयमा छलफल गर्न नेकपा एमालेको स्थायी समिति बैठक सोमबार पनि बस्दैछ ।
आइतबारको बैठकले मनोनितको विषय टुंगो लगाउन नसकेपछि निर्णय लिन सोमबार दिउँसो २ वजे फेरि बैठक बस्न लागेको हो ।
एमालेबाट बाहिरिएका मधेसी तथा जनजाति नेताहरुको ठाउँमा मनोनित गर्ने कुरामा सहमति भएपनि शीर्ष नेताहरुले आआफ्ना निकट नेताहरुको नाम सिफारिस गरेपछि कुरा मिल्न सकेको छैन ।
मनोनित गर्ने विषयमा सहमति नभएपछि आइतबार बस्ने भनिएको पोलिटव्यूरो बैठक समेत बस्न सकेको छैन । सोमबारको स्थायी समिति बैठकले एजेण्डा तय गरेपछि पोलिटव्यूरो र केन्द्रीय समिति बैठकको मिति टुंगो लाग्ने एमालेले जनाएको छ ।
