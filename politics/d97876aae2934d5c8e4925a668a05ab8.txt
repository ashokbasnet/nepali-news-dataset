गतिरोध अन्त्यका लागि लचिलो हुने कांग्रेस–एमालेको निर्णय

काठमाडौं, माघ २३ – दुई तिहाइ बहुमतको प्रक्रिया अगाडि बढाइएको विरोधमा एकीकृत नेकपा माओवादी सहितका १८ दलले संविधानसभाको बैठक नै बहिष्कार गरेपछि सत्तारुढ नेपाली कांग्रेस र नेकपा एमालेले गतिरोध अन्त्यका लागि लचिलो हुने निर्णय गरेका छन् ।
राष्ट्रपति डा. रामवरण यादव र संयुक्त राष्ट्रसंघ लगायतका अन्तर्राष्ट्रिय समुदायले सकेसम्म सहमतिका आधारमा नै संविधान बनाउन जोड दिएपछि कांग्रेस र एमालेले गतिरोध अन्त्यका लागि लचकता अपनाउने निर्णय गरेका हुन् ।
कांग्रेस र एमालेको शुक्रबार बिहान प्रधानमन्त्री निवास बालुवाटारमा बसेको बैठकले एमाओवादी सहितका विपक्षी दलहरुलाई वार्तामा ल्याएर सहमति जुटाउन आवश्यकपरे प्रक्रिया रोक्नेसम्मको निर्णय गरेको छ ।
कांग्रेस र एमालेले आफूहरु १२ बुँदे समझदारी यताका विभिन्न आन्दोलनका सबै सहयात्रीलाई साथै लिएर अघि बढ्न प्रतिबद्ध रहेको भन्दै वार्तामा आउन एमाओवादीसहितका विपक्षी दललाई आव्हान समेत गरेका छन् ।
बैठकले विपक्षी दलसँग वार्ता गरेर सहमति निर्माण गर्नका लागि प्रधानमन्त्री सुशील कोइरालालाई वार्ताको समन्वय गर्ने जिम्मेवारी दिइ अनौपचारिक छलफललाई तिब्रता दिने निर्णय गरेको नेपाली कांग्रेसका सहमहामन्त्री पूर्णबहादुर खड्काले सञ्चारकर्मीलाई जानकारी दिनुभयो ।
राष्ट्रपति डा. रामवरण यादवले प्रधानमन्त्री सुशील कोइराला र नेकपा एमालेका अध्यक्ष केपी शर्मा ओलीसँग बेग्लाबेग्लै रुपमा छलफल गरी विपक्षी दलहरुलाई वार्तामा बोलाइ सहमति निर्माणका लागि सत्तापक्ष बढी जिम्मेवार हुनुपर्ने बताएपछि कांग्रेस र एमालेले टकरावको स्थिति अन्त्यका लागि लचकता अपनाउने निर्णय गरेका हुन् ।
