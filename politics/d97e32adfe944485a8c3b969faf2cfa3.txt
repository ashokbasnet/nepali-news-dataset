विदेश बस्नेलाई मतदानमा सहभागी गराउन निर्वाचन आयोगको छलफल

काठमाडौं, साउन २  - (अपडेट) निर्वाचन आयोगले विदेशमा रहेका नेपाली नागरिकको मतदाता नामावली संकलनका लागि संविधानसभामा प्रतिनिधित्व गर्ने राजनीतिक दलहरुसँग छलफल गरेको छ ।
भारत बाहेकका मुलुकमा झण्डै ३५ लाख नेपाली रहेको सन्दर्भमा आयोगले आगामी चुनावमा उनीहरुलाई कसरी मताधिकारको प्रयोग गर्न दिन सकिन्छ भनेर दलहरुको सुझाव मागेको छ ।
जवाफमा केही दलले यो निक्कै जटिल प्रकृयाभन्दा तत्काल असम्भव हुने बताएका छन् भने केहीले कठिन भएपनि प्रयास थालिहाल्न सुझाव दिएका छन् ।
नेपाली कांग्रेसकी नेतृ पुष्पा भुसालले सबैभन्दा पहिले कुन देशमा कति नेपाली कसरी बसिरहेका छन्, त्यसको तथ्यांक संकलन गर्नु पर्ने बताउनुभयो । बढी जिम्मेवारी सरकारको भन्दै नेतृ भुषलले सरकार तयार भएमा केही जटिलताहरु भएपनि काम शुरु गर्दा राम्रो हुने बताउनुभयो ।
नेकपा एमालेका नेता अग्नि खरेलले थुपै्र समस्या रहेको बताउनुभयो । भिषा नलाग्ने भएकाले भारतमा रहेका नेपालीलाई यो प्रकृयामा ल्याउन सबैभन्दा जटिलता रहेको बताउनुभयो । आर्थिक, कानूनी, प्रशासनिक, व्यवस्थापिकीय लगायत थुप्रै समस्या रहेको भन्दै नेता खरेलले शुरुमा जति सम्भव हुन्छ त्यती नै गर्दा ठिक हुने बताउनुभयो ।
एकीकृत नेकपा माओवादीकी नेतृ रेखा शर्माले समस्यासँगै समाधान पनि हुने भन्दै इच्छाशक्ति र प्रतिवद्धता भए कठिन भए पनि असम्भव नहुने बताउनुभयो । नेपाल मजदुर किसान पार्टीका नेता सुनील प्रजापतिले सबै देशमा राजदुतावास पनि नभएको, मतदाता नामावली संकलन गरेपनि मतदान प्रकृया निक्कै अप्ठ्यारो हुने र  पहुँचवाला दलको पक्षमा मात्र भोट आउने खतरा रहेको बताउनुभयो ।
राष्ट्रिय जनमोर्चाका नेता भैरव रेग्मीले मनभए समस्या ठूलो नभएको भन्दै मानसिकता परिवर्तन गरेर तत्काल पहल नगर्ने हो भने नेपाल अझै पछि पर्ने टिप्पणी गर्नुभयो ।
निर्वाचन आयोगले भने आयुक्त रामभक्त पिबी ठाकुरको संयोजकत्वमा समिति गठन गरेर विदेशमा रहेका नेपाली नागरिकको मतदाता नामावली संकलनका लागि नीति अध्ययन तथा सुझाव समिति गठन गरेर काम शुरु गरेको छ ।
कार्यक्रममा प्रमुख निर्वाचन आयुक्त नीलकण्ठ उप्रेतीले यो काम आर्थिक, प्रशासकिन र प्राविधिक हिसाले निक्कै जटिल र खर्चिलो हुने भएपनि आयोगले आँट गरेको बताउनुभयो । अहिले रोजगारी र अध्ययनवको सिलसिलामा एक सय ८ देशमा नेपाली पुगेका छन् जसमध्ये २८ देशमा मात्र नेपाली दुतावास छन् । एक सय १५ देशले यो प्रकृया अवलम्बन गरिसकेका छन् भने सबैभन्दा पहिले अमेरिकाले सन १८६२ मा विदेशमा रहेका आफ्ना नागरिकलाई मताधिकारको प्रयोग गराएको थियो ।
स्थानीय चुनावको मिति तोक्न आग्रह
प्रमुख निर्वाचन आयुक्त नीलकण्ठ उप्रेतीले स्थानीय निकायको चुनावको मिति तोक्न सरकारसँग आग्रह गर्नुभएको छ । निर्वाचन आयोगमा भएको कार्यक्रममा उप्रेतीले स्थानीय निकायको मिति तोक्दा आफूहरुलाई काम गर्न सजिलो हुने भएकाले मिति तोक्न आग्रह गर्नुभएको हो । सरकारले एक वर्ष भित्रै चुनाव गर्ने बताएको र त्यही अनुसार बजेट पनि बिनियोजन गरेको भन्दै मिति तोकिएमा ऐन निर्माणका लागि पनि सजिलो हुने बताउनुभयो ।
