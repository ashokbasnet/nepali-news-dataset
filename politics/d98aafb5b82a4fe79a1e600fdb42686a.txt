मेरो घरमा तोडफोड गर्दैमा चुनाव रोकिँदैन : यादव

काठमाडौं, फागुन २५ – प्रमुख निर्वाचन आयुक्त अयोधीप्रसाद यादवले आफूहरु चुनौतीका माझमा रहेको भन्दै कुनै पनि हालतमा चुनाव नरोकिने बताउनुभएको छ । 
पत्रकारसितको कुराकानीमा यादवले सप्तरीको राजविराजमा रहेको आफ्नो घरमा तोडफोड भएको जानकारी पाएको भन्दै जस्तोसुकै चुनौतीको सामना गर्नु परे पनि आफू चुनाव गराउन प्रतिवद्ध रहेको जानकारी दिनुभयो । 
यादवको राजविराजमा रहेको घरमा मधेसी मोर्चाका कार्यकर्ताले बुधबार बिहान तोडफोड गरेका थिए । प्रहरीको गोली लागेर चार जनाको ज्यान गएको विरोधमा मोर्चाका कार्यकर्ताले मध्य तराईका जिल्लाहरुमा हिंसात्मक प्रदर्शन गरेका छन् । त्यही क्रममा उनीहरुले प्रमुख निर्वाचन आयुक्त यादवको घरमा पनि तोडफोड गरेका थिए । 
यादवले आफ्नो घरमा छोरा र भाडामा बस्ने मानिसहरु रहेको बेलामा आक्रमण भएको र घरका सिसा फुटेको जानकारी दिनुभयो । अहिले प्रहरीले घरलाई सुरक्षा दिइरहेको जानकारी आफूले पाएको यादवले बताउनुभयो ।
