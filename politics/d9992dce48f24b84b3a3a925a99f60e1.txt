जनसत्ताका कामलाई वैधानिकता दिए सरकारविरुद्ध अविश्वासको प्रस्तावः पोखरेल

काठमाडौं, माघ ९ – नेकपा एमालेका सचिव शंकर पोखरेलले तत्कालिन जनसत्ताले गरेको निर्णयलाई वैधानिकता दिने मन्त्रीपरिषद्को निर्णय फिर्ता नलिएसम्म माओवादीसँग औपचारिक संवाद नहुने बताउनुभएको छ । रिपोर्टर्स क्लबले सोमबार गरेको कार्यक्रममा सचिव पोखरेलले निर्णय फिर्ता लिनुको विकल्प नभएको भन्दै फिर्ता नलिए संसद बैठकको अवरोध जारी रहने चेतावनी दिनुभयो । 

 

‘निर्णय फिर्ता नलिई जारी गतिरोधलाई कायमै राखे सरकारको विकल्प पनि सोच्नुपर्छ’, पोखरेलले भन्नुभयो, ‘सरकार विरुद्ध अविश्वासको प्रस्ताव समेत आउन सक्छ ।’ पोखरेलले सत्ता साझेदार मधेसी मोर्चाले समेत निर्णयको विरोध गरिसकेकोले सरकार अल्पमतमा परेको र सरकारको निर्णयले राजनीतिक वैद्यता गुमाईसकेको दावी गर्नुभयो । 

 

प्रधानमन्त्रीले संसदलाई जानकारी नगराएसम्म संसद चल्न नदिने पोखरेलको भनाई थियो । सात बुँदे र छ बुँदेमा तत्काल सहमतिको सरकार गठन गर्ने सहमति गरिसकेका प्रधामन्त्रीले मुलुकलाई सहमतिको बाटोमा हिडाउने भए तत्काल राजिनामा दिनु पर्ने सुझाव दिदै पोखरेलले माओवादी र सरकार शान्ति प्रक्रियाखबाट पछाडी हट्ने योजनामा अगाडि बढेको आशंका ब्यक्त गर्नुभयो । 

 

प्रधानमन्त्रीले नेपाललाई दुई छिमेकी मुलुकको मितेरी पुल बनाउने र त्यस्तो बन्न नसके कुनै एक मुलुकमा मर्ज हुने भनि दिएको अभिव्यक्ति राष्ट्रियता विरुद्धको गम्भीर अभिव्यक्ति भएको भन्दै प्रधानमन्त्रीले जनतासँग माफी माग्नु पर्ने उहाँले बताउनुभयो । ‘मितेरी पुल बनाएर नेपाललाई खाल्डो बनाउने कुरा गलत हो’, उहाँले भन्नुभयो, ‘दुई मुलुकबीच राम्रो सम्बन्ध बनाउनु पर्छ । यसमा माओवादीको धारणा पनि आउनु पर्छ ।’

 

कार्यक्रममा नेपाली कांग्रेसका केन्द्रीय सदस्य दिपकुमार उपाध्यायले सरकारले निर्णय फिर्ता नलिए माओवादीसँगको सम्बन्ध धरापमा पर्ने चेतावनी दिनुभयो । उहाँले जनयूद्ध कालमा जवरजस्ती जग्गाको किनबेच र हस्तान्तरण भएको भन्दै त्यसलाई उन्मुक्ति दिन नसकिने बताउनुभयो । 

 

‘निर्णय फिर्ता लिएपछि त्यसको छानविन गरि सहमतिमा फेरि समस्या समाधानमा छलफल गर्न सकिन्छ । तर यथास्थितिमा कुनै छलफल हुँदैन’, उपाध्यायले भन्नुभयो । 

 

सर्वोच्चको फैसला अघि नै सरकारले निर्णय स्थगित गरेको भए त्यसको अर्थ हुने थियो भन्दै सर्वोच्चले नै रोक लगाएको अवस्थामा फिर्ताको विकल्प नभएको बताउनुभयो । उहाँले छलफल नै नगरी गरिएको निर्णय अपरिपक्व र गैरजिम्मेवार भएको आरोप पनि लगाउनुभयो ।
