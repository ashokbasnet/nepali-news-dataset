चार दिन विद्यालय बन्द गर्न आयोगको आग्रह

काठमाडौं, असार ५ – निर्वाचन आयोगले दोस्रो चरणको स्थानीय तहको चुनावका लागि चार दिन शैक्षिक संस्थामा बिदा दिन आग्रह गरेको छ । 
दोस्रो चरणमा चुनाव हुने प्रदेश नम्बर १, ५ र ७ का सम्पूर्ण शैक्षिक संस्था असार ११ देखि १४ गतेसम्म बिदा दिन आग्रह गरिएको प्रवक्ता सूर्यप्रसाद शर्माले जानकारी दिनुभयो । 
आयोगले जारी गरेको विज्ञप्तिमा भनिएको छ, ‘अधिकाश मतदान केन्द्र सार्वजनिक एवं संस्थागत विद्यालय वा क्याम्पसजस्ता शैक्षिक संस्थामा तोकिएको हुँदा दोस्रो चरणको स्थानीय तहको निर्वाचन हुने जिल्लाका सार्वजनिक एवं संस्थागत विद्यालय र  क्याम्पसमा २०७४ असार ११ देखि २०७४ असार १४ गतेसम्म ४ दिन सार्वजनिक विदा दिने व्यवस्था मिलाउन शिक्षा मन्त्रालयलाई पत्रचार गर्ने निर्णय भएको छ ।’ 
त्यस्तै मतदानको दिन सार्वजनिक बिदा दिन आयोगले गृह मन्त्रालयलाई आग्रह गरेको छ ।
