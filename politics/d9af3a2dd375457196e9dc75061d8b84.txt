महोत्तरीको राजमार्गमा प्रहरीको स्कर्टिङ

महोत्तरी, भदौ १० – गाडीमा आगजनी भएपछि महोत्तरी प्रहरीले राजमार्गमा गाडी स्कर्टिङ गर्न सुरु गरेको छ । लक्ष्मिनिया जंगलमा बुधबार बेलुका बन्दकर्ताले दुई वटा गाडीमा आगजनी गरेपछि सशस्त्र र नेपाल प्रहरीले पूर्व पश्चिम राजमार्ग र बर्दिबास–सिन्धुली सडक खण्डको जंगल क्षेत्रमा गाडीलाई स्कर्टिङ गर्न थालेको हो ।
लक्ष्मिनिया चोकमा रहेको सुरक्षा पोष्टमा सशस्त्र प्रहरी बस्न छाडेपछि बुधबार बेलुका एउटा बस र एउटा ट्रकमा बन्दकर्ताले आगो लगाएका थिए । गाडीमा आगजनी भएपछि बुधबार बेलुकादेखि नै प्रहरीले महोत्तरी र सर्लाहीको जंगल क्षेत्रमा गाडीलाई स्कर्टिङ गर्न थालेको हो ।
महोत्तरीको रातु पुलदेखि सर्लाहीको सागरनाथसम्म झण्डै २५ किलो मिटर जंगल क्षेत्रमा सशस्त्र र नेपाल प्रहरीले चौविसै घण्टा संयुक्त रुपमा स्कर्टिङ गरेर सवारी साधनलाई जंगल पार गराइरहेका प्रहरीको छिन्नमस्ता गण बर्दिबासका गणपति एसपी सुदर्शन सिलबालले बताउनुभयो । राजमार्गमा स्कर्टिङ बिना गाडी नचलाउन पनि प्रहरीले सञ्चालकलाई आग्रह गरेको छ ।
