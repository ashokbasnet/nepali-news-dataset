वैशाखको अन्त्यसम्ममा चुनाव : प्रधानमन्त्री

काठमाडौं, फागुन ७ – प्रधानमन्त्री पुष्पकमल दाहालले आगामी वैशाखको अन्त्यसम्म स्थानीय तहको चुनाव गरिसक्ने गरी तयारी भइरहेको बताउनुभएको छ । वैशाखभित्रै चुनाव गरिसक्ने गरी तयारी गर्न निर्वाचन आयोगलाई पत्राचार गरेको उल्लेख गर्दै प्रधानमन्त्री दाहालले चुनाव हुदैन कि भनेर आशंका नगर्न आग्रह गर्नुभयो । ६७ औं राष्ट्रिय प्रजातन्त्र दिवसको अवसरमा काठमाडौंको टुंडिखेलमा भएको विशेष समारोहमा प्रधानमन्त्री दाहालले निर्वाचन आयुक्तको पदपूर्ति भइसकेको र नयाँ संविधान अनुसार चुनावसँग सम्बन्धित राजनीतिक र कानुनी मुद्दाको टुङ्गो लगाउने काम अन्तिम चरणमा पुगेको बताउनुभयो । ‘संविधानसभाले जारी गरेको संविधानको कार्यान्वयनका लागि चुनाव अनिवार्य छ, प्रधानमन्त्री दाहालले भन्नुभयो, यसो भए मात्र शान्ति प्रक्रिया तार्किक निष्कर्षमा पुगी राजनीतिक संक्रमणको एउटा महत्वपूर्ण अध्याय समाप्त हुन्छ ।’
संघीयताको कार्यान्वयनका लागि चुनाव आवश्यक तत्व भएपनि यो मात्र पर्याप्त नभएको उहाँको भनाई थियो । निर्वाचित जनप्रतिनिधि आएपछिको सरकारको दूरदृष्टि र योजना के भन्ने कुराको पनि त्यत्तिकै महत्वपूर्ण हुने भन्दै प्रधानमन्त्री दाहालले सिंहदरबारमा रहेको अधिकार स्रोत र साधनलाई संघात्मक ढाँचामा ढाली घरदैलोसम्म पु¥याउने बताउनुभयो । आजकै दिन देखि नेपालीहरु रैतीबाट सार्वभौम नागरिक भएको स्मरण गर्दै उहाँले आधुनिक नेपाल परिवर्तनको शुरुवात पनि फागुन ७ बाटै भएकाले आजको दिन विशेष रहेको उल्लेख गर्नुभयो । कार्यक्रममा राष्ट्रपति विद्यादेवी भण्डारी, उपराष्ट्रपति नन्दबहादुर पुन, प्रधान न्यायाधीश सुशीला कार्की लगायत विशिष्ट व्यक्तिको सहभागिता थियो । कार्यक्रमको अवसरमा नेपाली सेना तथा खेलाडीले विभिन्न खेल कौशल प्रस्तुत गर्नुका साथै कवाज र हेलिकोप्टरबाट पुष्पवृष्टि समेट गरिएको थियो । तत्कालीन राजा त्रिभुवनले प्रजातन्त्रको घोषणा गरेपछि राणा र नेपाली कांग्रेस सम्मिलित सरकार गठन भई नेपालमा प्रजातान्त्रिक शासनकालको सूत्रपात भएको थियो । २००० सालपछि स्थापना भएको नेपाल प्रजातन्त्र कांग्रेस र नेपाल राष्ट्रिय कांग्रेस बिच २००६ सालमा एकीकरण भएपछि बिपी कोइरालाको नेतृत्वमा भएको सशस्त्र र निर्णायक आन्दोलनले नेपालमा २००७ साल फागुन ७ गते प्रजातन्त्र स्थापना गरेको थियो ।
