नियम कानून सबैलाई लाग्नुपर्छ : पूर्वराजा

धनगढी, साउन ११ - पूर्व राजा ज्ञानेन्द्र शाहले नियम कानुन सबैलाई लाग्नु पर्ने बताउनुभएको छ ।
धनगढीको टिकापुरमा बाढी पीडितलाई राहत वितरण गर्न परिवारसहित पुगेका पूर्व राजालाई प्रशासनले राहत बाँड्न नदिएपछि उहाँले राहत राहत सामाग्री जिल्ला दैवी प्रकोप उद्धार समिति र नेपाल रेडक्रस सोसाईटी कैलालीलाई बुझाउनु भएको थियो ।
राहत बुझाएपछि पत्रकारसित संक्षिप्त कुरा गर्दै पूर्व राजा ज्ञानेन्द्रले आफूले राहत बाँड्दा कस कसलाई टाउको दुख्यो त्यो आफूलाई थाहा नभएको बताउनुभयो ।
‘आपत्ति आएको बेलामा दाजु भाइ, दिदी बहिनीकोमा गएर उनीहरुको दुःखमा केही मद्दत गरौं भन्ने उद्देश्यले आएको हुँ’, पूर्व राजाले भन्नुभयो ‘नेपाल सरकारले गरेको निर्णय अनुसार हिमानी कोषले स्थानीय प्रशासनलाई राहत सामग्री बुझाई दिएको छु ।’
पाँच दिनदेखि धनगढीमा रहेपछि यसअघि उहाँले सञ्चारकर्मीहरुसँग कुनै प्रतिक्रिया दिनु भएको थिएन ।
