सरकारले बाधा अड्काउ फुकाउन राष्ट्रपतिलाई पत्र पठाउने

हिम विष्ट/उज्यालो । काठमाडौं, भदौ २५ - सरकारले संवैधानिक निकायमा नियुक्तिका लागि बाटो खोलिदिन राष्ट्रपति समक्ष सिफारिस गर्ने भएको छ । मन्त्रिपरिषद बैठकले संविधानको धारा १ सय ५८ अनुसार बाधा अड्काउ फुकाउका लागि पत्र पठाउने निर्णय गरेको सिंचाइ मन्त्री पोष्ट बहादुर बोगटीले जानकारी दिनुभयो । संसदीय सुनुवाई गर्नुपर्ने प्रावधान हटाएर संवैधानिक निकायमा पदाधिकारी नियुक्ति गर्ने ब्यवस्था गर्न सिफारिस राष्ट्रपतिलाइ चिठ्ठी पठाउने उहाँले बताउनुभयो ।

 

यसअघि पठाएका केही अध्यादेश राष्ट्रपति भवनमै थन्किएको अवस्थामा मन्त्रीपरिषद बैठकले फेरि आज रेल वे सम्बन्धी अध्यादेश २०६९ र केही नेपाल ऐन संशोधन गर्ने अध्यादेश २०६९ स्वीकृतीका लागि राष्ट्रपति समक्ष पेश गर्ने निर्णय गरेको  ।

सरकारले गणतन्त्रबादी नेता रामराजा प्रसाद सिंहको सवै उपचार खर्च ब्यहोर्ने निर्णय पनि गरेको छ । सिंह केहीदिनदेखि त्रिवि शिक्षण अस्पतालमा उपचार गराइरहनुभएको छ ।

त्यस्तै, कर्णालीको समग्र विकासका लागि कर्णाली विकास आयोग गठन तथा कार्यसञ्चालन आदेश स्विकृत भएको छ । सरकारले डाक्टर सुधा सेन मल्ललाई प्राविधिक महासेनानीमा बढुवा प्राविधिक महासेनानी कर्णवहादुर थापालाई मनार्थ सहायक रथीको पदवी प्रदान गर्ने पनि सरकारले निर्णय गरेको छ ।
