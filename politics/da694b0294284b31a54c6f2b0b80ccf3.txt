अखण्ड सुदूरपश्चिमका वार्ताटोलीलाई अखण्ड मध्यपश्चिमले रोक्यो

भावुक योगी/उज्यालो । बर्दिया, बैशाख २८– अखण्ड सुदूरपश्चिमको माग गर्दै १२ दिन सुदूर पश्चिमाञ्चल ठप्प पारेर आन्दोलनमा उत्रिएका आन्दोलनकारीहरु वार्ताका लागि काठमाडौ आउँदा आफै बन्दको मारमा परेका छन् । सुदुरपश्चिमबाट हिँडेको वार्ता टोलीको बस अखण्ड मध्यपश्चिमको माग गर्दै आन्दोलनमा उत्रिएका बन्दकर्ताले बर्दियामा रोकिदिएका छन् ।

 

बन्दकर्ताहरुले पूर्व पश्चिम राजमार्ग अन्र्तगत बाँसगढीमा सुदुरपश्चिमबाट काठमाडौ जान हिडेका ना ३ ख ६३ र ना ४ ख ६४२८ नम्बरका दुईवटा बस रोकिदिएका हुन् । अहिले बाँसगढी क्षेत्रमा जनपथ र शशस्त्र प्रहरी तैनाथ गरिएको छ । प्रहरीले बल प्रयोग गरी वार्ताका लागि चढेको बस लैजाने तयारी गरेको छ । प्रशासनले बल प्रयोग गरी लैजान खोजे आफुहरु नजाने सुदुरपश्चिमबाट वार्ताका लागि नेतृत्व गरेर आउनुभएका पूर्व उर्जा राज्यमन्त्री चन्द्रसिं भट्टराईले बताउनुभयो ।
अखण्ड मध्यपश्चिम संघर्ष समितिले दाङ देउखुरी, बाँके र बर्दियाको तराई क्षेत्र टुक्राएर जातीय राज्य निर्माण गरी मध्यपश्चिम टुक्र्याउन लागेको भन्दै बर्दियाबाट अखण्ड मध्यपश्चिम आन्दोलन शुरु गरेको हो । बर्दियाका वासिन्दाले बुधवार जिल्ला प्रशासन कार्यालय बर्दियाका प्रमुख जिल्ला अधिकारी यज्ञराज बोहरा मार्फत राष्टपति, सभामुख, र सँबैधानिक समितिका प्रमुखलाई हिमाल पहाड तराई मधेस मिलेर बनेको मध्यपश्चिमलाई नटुक्र्याउन आग्रह गर्दै ज्ञापनपत्र बझाएका थिए ।
बन्दका कारण बर्दियामा विहानैदेखि यातायात चलेका छैनन् भने बजार, शिक्षण संस्था पनि बन्द छन् । विहानैदेखि बन्दकर्ताले सदरमुकाम गुलरिया, बाँसगढी, भुरीगाँउ लगायतका मुख्य बजार तथा चोकमा वन्दकर्ताहरुले प्रर्दशन गरेका छन् । प्रर्दशनकारीले ‘जनतावीच फुट ल्याउँन पाईंदैन’, ‘जातीय राज्य चाहिंदैन मध्यपश्चिम टुक्र्याउन पाँईदैन’ भन्दै नाराजुलुस समेत लगाएका छन् ।
