राजनीतिक दलका कार्यक्रममा विद्यार्थी प्रयोग भए कारबाही हुने

भक्तपुर, जेठ २९ – सरकारले राजनीतिक दलका कार्यक्रममा विद्यार्थी प्रयोग गर्न दिने विद्यालयलाई कारवाही गर्न निर्देशन दिएको छ ।
बालश्रम विरुद्धको अन्तर्राष्ट्रिय दिवसको अवसरमा भक्तपुरमा भएको कार्यक्रममा मुख्य सचिव लीलामणि पौडेलले दलका कार्यक्रममा विद्यार्थी प्रयोग गर्न दिने विद्यालयलाई कारबाही गर्न निर्देशन दिनुभएको हो ।
मुख्य सचिव पौडेलले राजनीतिक दलको कार्यक्रममा विद्यार्थी पठाउने विद्यालयलाई तत्काल कारबाही गर्न प्रमुख जिल्ला अधिकारीहरुलाई निर्देशन दिनुभएको हो । राजनीतिक दलको कार्यक्रममा विद्यार्थी पठाउनु गैरकानुनी भएको भन्दै पौडेलले राजनीतिक दललाई पनि आफ्नो कार्यक्रममा विद्यार्थीको प्रयोग नगर्न आग्रह गर्नुभयो ।
कार्यक्रममा बालअधिकारकर्मी गौरी प्रधानले १० वर्ष अघि नेपालमा २६ लाख बालश्रमिक रहेकोमा अहिले १० लाख बालश्रमिकलाई मुक्त गरेपनि अझै १६ लाख बालश्रमिक रहेको बताउनुभयो ।
