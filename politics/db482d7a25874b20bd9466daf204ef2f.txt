राजमार्गका होटल निरीक्षण गरी कारबाही गर्न प्रधानमन्त्रीको निर्देशन

काठमाडौं, असोज १५ — प्रधानमन्त्री डा. बाबुराम भट्टराईले बासी सडेगलेको र फोहोर खाना खुवाएर यात्रुहरुबाट बढी पैसा असुल्ने राजमार्गका होटलहरुलाई अनुगमन गरि कारबाही गर्न निर्देशन दिनुभएको छ । प्रधानमन्त्रीले नागरिहरुबाट गुनासो आएपछि त्यस्ता होटलको तत्काल निरीक्षण र अनुगमन गरी कारवाही गर्न प्रधानमन्त्री कार्यालयका सचिव लिलामणी पौडेललाई निर्देशन दिनु भएको हो ।

 

प्रधानमन्त्रीले राजमार्गका होटलहरुमा भएका अव्यवस्थित शौचालयलाई तत्काल व्यवस्थित बनाउन पनि निर्देशन दिनुभएको उहाँको नीजि सचिवालयले जनाएको छ । दशैँका बेला सवारीधनीहरुले यात्रुहरुबाट मनपरी भाडा असुलेको विषयमा पनि छानविन गरी कारवाही गर्न प्रधानमन्त्रीले सचिव पौडेललाई निर्देशन दिनुभएको छ ।

प्रधानमन्त्री कार्यालयका सचिव लिलामणि पौडेलले धादिङ र चितवनका प्रमुख जिल्ला अधिकारीलाई होटलको निरीक्षण गरी कारवाही गर्न निर्देशन दिएको र प्रक्रिया अघि बढेको जानकारी दिनुभयो । गल्ती गर्ने होटल बन्द गरिने पौडेलले उज्यालोलाई जानकारी दिनुभयो ।
