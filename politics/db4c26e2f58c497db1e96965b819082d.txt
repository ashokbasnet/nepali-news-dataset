देश गणतन्त्र र संघियताबाट पछि हट्दैनः राष्ट्रपति

दिल शिरीष/उज्यालो । बागलुङ, चैत १३ - राष्ट्रपति डा.रामबरण यादवले देश संघियता र गणतन्त्रबाट पछि हट्न नसक्ने बताउनुभएको छ । बागलुङमा सोमवारदेखि शुरु भएको पश्चिमाञ्चल औद्योगिक व्यापार मेला तथा तेस्रो बागलुङ महोत्सवको उद्घाटन कार्यक्रमलाई सम्बोधन गर्दै उहाले यस्तो बताउनुभएको हो ।

 

लिखित भाषण लिएर आएपनि मौखिक रुपमा सम्बोधन गरेका राष्ट्रपति यादवले अधिकाशं समय राष्ट्रिय एकतामा जोड दिनुभयो । उहाँले अहिलेका शिर्ष नेताहरु किसान र मजदुरको पृष्ठभुमिबाट आएकाहरुनै भएकाले किसान र मजदुरका पक्षमा सबै एक हुनुपर्ने बताउनुभयो ।
करिब ३० मिनेट जतिको सम्बोधनमा उहाँले संविधानसभादेखी राष्ट्रध्यक्ष सम्मको रक्षा गर्ने तागत जनतासँग मात्र भएको उल्लेख गर्दै अहिले मुख्य तीन दल र मधेसी मोर्चा बीचको सहकार्य जरुरी रहेको बताउनुभयो ।
महोत्सवमा सहभागी हुनुअघि हेलिकप्टर मार्फत ढोरपाटन शिकार आरक्षणको भ्रमण गर्नुभएका उहाँले पत्रकारलाई लक्षित गर्दै भन्नुभयो  “देशमा शान्ति र संविधानले गति नलिएको अवस्थामा हेलिकप्टर मार्फत भ्रमण गरिरहेको छ भनेर लेख्नुहोला, व्यवसायी र तपाईहरुलाई हौसला दिन यहाँ आएको हु ।”
देशमा जटिल परिस्थिति सिर्जना हुदाँ जनतालाई साथ दिने संकेत गर्दै उहाँले सर्वोच्च अदालत एकातिर र संविधानसभा अर्कोतिर फर्किनु राम्रो नभएको बताउनुभयो ।  राष्ट्रपति यादवले समयमै शान्ति र संविधान सुनिश्चित गर्नुपर्नेमा जोड दिनुभयो । उहाँले त्यसका लागी जनस्तरबाट पनि पहल र रखबारी हुनुपर्ने बताउनुभयो । आर्थिक विकासका लागि देशमा दिगो शान्तिको आवश्यक भएको उहाँले बताउनुभयो  ।  
महोत्सवको समुद्घाटन अघि बागलुङको पश्मिच क्षेत्रमा रहेका नेपालकै एक मात्र ढोरपाटन शिकार आरक्षणको अवलोकन गर्नुभएको थियो भने सदरमुकाम स्थित प्रसिद्ध कालिका भगवति मन्दिरको दर्शन गर्नुभएको थियो । महोत्सवको उद्घाटन पुर्व बिभिन्न भेषभुषा बाजागाजा, परम्परागत स्थानीय झाँकीहरु सहितको बृहत र्‍यालीले बजार परिक्रमा गरेका थियो ।

यसैबीच, महोत्सव स्थलमा राखिएको चमच्चा खेल्ने क्रममा लडेर दुई जना घाइते भएका छन् । रामरेखा वडा नम्बर १ की मनिका पुन र धवि मावि रात्माटाका कार्यालय सहायक नन्दप्रसाद पौडेल घाइते भएका हुन् । घाइते मध्ये पुनको अवस्था गम्भिर रहेकाले धौलागिरी अञ्चल अस्पतालमा सामान्य उपचार गरी थप उपचारका लागि पोखरा रिफर गरिएको अस्पतालका हेल्थ असिष्टेन्ट रामप्रसाद खनालले बताउनुभयो ।
