नेकपा– माओवादीको महाधिवेशन आज सकिदै

काठमाडौ, माघ १ – नेकपा–माओवादीको महाधिवेशन सोमबार सकिँदैछ । पुस २५ गते काठमाडौमा शुरु भएको महाधिवेशन आइतबार सक्ने कार्यक्रम भएपनि छलफल नसकिएकाले लम्बिएको हो । 

महाधिवेशनले शहरिया जनविद्रोहको कार्यदिशा तय गरेको छ । अहिलेको संक्रमणकालमा जनविद्रोह संभव भएको ठहर गर्दै नेकपा माओवादीले जनयुद्धको जगमा जनविद्रोह गर्ने कार्यनीति पारित गरेको हो ।

महाधिवेशनले अध्यक्ष मोहन वैद्य किरणको प्रस्ताव परिमार्जन सहित पारित गरेको छ । अब शहरीया जनविद्रोहको तयारी गर्ने र त्यो संभव नभएको अवस्थामा दीर्घकालीन जनयुद्धमा जाने नेकपा माओवादीले निर्णय गरेको छ ।

‘अहिले जनविद्रोहको तयारी गरौं, भएन भने दीर्घकालीन जनयुद्धमा जानुपर्छ’ महाधिवेशनमा बोल्दै अध्यक्ष मोहन वैद्यले भन्नुभयो ‘त्यसका लागि हामीसँग सबै अनुभव छ ।’

जनविद्रोह सशस्त्र हुने भनेर केही नेताले बोलेपनि प्रतिवेदनमा स्पष्ट छैन । नेकपा माओवादीले जनअदालत, जनसत्ता ब्यूँताउने र जनसेनालाइ संगठित गर्ने निर्णय पनि गरेको छ ।
