संविधानसभाको नयाँ कार्यातालिका मेरो खल्तीमा छ : नेम्वाङ

काठमाडौं, वैशाख ३ – संविधानसभाका अध्यक्ष सुवासचन्द्र नेम्वाङले आफूले संविधानसभाको नयाँ कार्यतालिका बनाइसकेको र आवश्यक परेका बेला सार्वजनिक गर्ने बताउनुभएको छ ।
नेपाल सदभावना पार्टीले आफ्नो रजत जयन्तीको अवसर पारेर बिहीबार काठमाडौंमा गरेको चियापान कार्यक्रममा संविधानसभाका अध्यक्ष नेम्वाङले संविधानसभाको नयाँ कार्यतालिका आफ्नो खल्तीमा रहेको बताउनुभयो ।
सत्तारुढ नेपाली कांग्रेस र नेकपा एमालेबीच संविधान निर्माणको कार्यतालिकाको विषयलाई लिएर विवाद भैरहेका बेला सभाध्यक्ष नेम्वाङले संविधानसभाले कुन मितिमा के गर्ने भनेर आफूले योजना बनाइसकेको बताउनुभएको हो ।
उहाँले दलहरुले संविधानका अन्तर्वस्तुमा सहमति गरुन् भनेर आफूले कार्यतालिका बाहिर नल्याएको बताउनुभयो । सभाध्यक्ष नेम्वाङले आफूले कार्यतालिका तयार गरिसकेको बताइरहँदा एमालेका प्रमुख सचेतक अग्नी खरेल पनि सँगै हुनुहुन्थ्यो ।
नेपाल सदभावना पार्टीले गरेको चियापान कार्यक्रममा नेपाली कांग्रेस, नेकपा एमाले, एकीकृत नेकपा माओवादी, मधेसवादी दल लगायतका राजनीतिक दलका नेता सहभागी हुनुभएको थियो । चियापानमा सद्भावना पार्टी नेपालका अध्यक्ष राजेन्द्र महतो भने निकै ढिला पुग्नुभएको थियो ।
विभिन्न मुलुकका राजदूत र संवैधानिक निकायका प्रमुख पनि चियापानमा सहभागी हुनुभएको थियो । चियापानमा सहभागी भएकाको मनोरञ्जनका लागि कार्यक्रममा नाथगान पनि प्रस्तुत गरिएको थियो ।
