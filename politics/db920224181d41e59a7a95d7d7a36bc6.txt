राजेन्द्र राईको चुनावी सभामा बम प्रहार, टाइम बम पड्किँदा तीनजना घाइते

भोजपुर, मंसिर २ – भोजपुरको साल्पासिलिछो गाउँपालिका–२ कुलुङ्गमा वाम गठबन्धनको चुनावी सभा भइरहेका बेला बम विस्फोट भएको छ । सभामा प्रदेशसभा ‘क’ का उम्मेदवार राजेन्द्र राईले सम्बोधन गर्दै कार्यक्रमस्थलबाट एक सय मिटर पर बम विस्फोट भएको हो । बम विस्फोट भएपछि सभाका सहभागी तितरवितर भएका थिए । विस्फोटका कारण कसैलाई पनि केही नभएको प्रहरीले जनाएको छ । 
यसैबिच भोजपुरकै षडानन्द नगरपालिका–१३ तिनतले नजिकैको भीरथाप्लोमा बम विस्फोट हुँदा चुनावी सभा सकेर फर्कदै गरेका युवा संघका कार्यकर्ता विक्रम राई घाइते भएका छन् । त्यसैगरी दुईजना प्रहरी पनि घाइते भएका छन् । बाटोमा राखिएको टाइम बमबारे बुझ्न प्रहरी टोली गएको र  भिड हटाउने क्रममा बम पड्किएको जिल्ला प्रहरी कार्यालय भोजपुरका प्रहरी निरीक्षक गीतनारायण चौधरीले बताउनुभयो ।
विस्फोटबाट वाम गठबन्धनको आमसभामा पुगेर सदरमुकाम फर्कदै गरेका युवा संघका सचिवालय सदस्य ट्याम्के मैंयुङ्ग गाउँपालिका–७ दिप्साका विक्रम राईको टाउकोमा चोट लागेको छ । घाइते हुने प्रहरीमा प्रहरी सहायक निरीक्षक उमेश मेहता र प्रहरी निरीक्षक देवनारायण यादव रहेका छन् । घाइतेलाई उपचारका लागि सदरमुकाम लगिएको छ ।
