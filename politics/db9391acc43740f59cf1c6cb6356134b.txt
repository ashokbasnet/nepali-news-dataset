वार्ताका लागि एमाले बाधक : राई

काभ्रे, भदौ २१ – संघीय समाजवादी फोरम नेपालका नेता अशोक राईले नेकपा एमाले वार्ताको बाधक बनेको बताउनुभएको छ । समाजवादी फोरम नेपाल काभ्रेले गरेको बिरोध र्‍यालीपछि भएको पत्रकार सम्मेलनमा बोल्दै उहाँले सरकारको साझेदार पार्टी एमालेका कारण वार्ता हुन नसकेको आरोप लगाउनुभयो ।
प्रधानमन्त्री सुशील कोइरालाले वार्ताको वातावरण बनाउन प्रयास गरेपनि वार्तामा बस्ने बेलामा एमाले उपस्थित नहुने गरेपछि वार्ता प्रक्रिया अगाडि बढ्न नसकेको बताउनुभयो । आन्दोलनरत दलले वार्ताको लागि शर्त राखेको भएपनि  प्रमुख तीन दल सहमतिमा नआएका कारण समस्या बढ्दै गएको राईको भनाई छ ।
राईले संविधान निर्माणको प्रकृया रोक्नुपर्ने, विगतमा भएका सहमतिको कार्यान्वयनको प्रत्याभुति गर्नुपर्ने, सेना परिचालन र दंगाग्रस्त घोषणा रोक्नुपर्ने, आन्दोलनका क्रममा ज्यान गुमाएकालाई सहिद घोषणा र घाइतेको सरकारले उपचार गर्ने ज्ञारेन्टी गरे मात्र वार्तामा बस्ने जानकारी दिनुभयो ।
