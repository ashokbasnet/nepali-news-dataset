संघीय नेपालले सातवटै मुख्यमन्त्री पायो, प्रदेश ४ र ६ मा आज शपथ

काठमाडौं, फागुन ४ – प्रदेश नम्बर ४ का मुख्यमन्त्री पृथ्वीसुब्बा गुरुङ र प्रदेश नम्बर ६ का मुख्यमन्त्री महेन्द्रबहादुर शाहीले शुक्रबार शपथ लिँदै हुनुहुन्छ । प्रदेश नम्बर ४ का मुख्यमन्त्री गुरुङ र सभामुख नेत्रनाथ अधिकारीको शपथ शुक्रबार बिहान हुन लागेको हो ।
मुख्यमन्त्रीको शपथसँगै शुक्रबार नै प्रदेश मन्त्रिपरिषदको गठन गर्ने तयारी छ । एमाले र माओवादीबीच मन्त्रालय बाँडफाँडमा कुरा मिल्न बाँकी छ । प्रदेश ४ मा एमालेले ५ र माओवादीले २ मन्त्री लिने समझदारी बनेपनि टुंगो लाग्न बाँकी रहेको नेताहरुले बताएका छन् ।
प्रदेश नम्बर ६ का मुख्यमन्त्री महेन्द्रबहादुर शाहीले पनि आज शपथ लिँदै हुनुहुन्छ । दिउँसो ३ बजे मुख्यमन्त्रीको शपथ हुने प्रदेश कार्यालयले जानकारी दिएको छ । प्रदेश ७ का मुख्यमन्त्री त्रिलोचन भट्टले भने शनिबार शपथ लिने कार्यक्रम रहेको छ ।  प्रदेश नम्बर १, २ र ५ मा बिहीबार नै मुख्यमन्त्रीको शपथ र मन्त्रिपरिषद गठन भैसकेको छ । प्रदेश ३ मा पनि यसअघि नै सरकार गठन भैसकेको छ । 
स्थानीय, प्रदेश र प्रतिनिधिसभा चुनाव भएपछि नेपाल औपचारीक रुपमा संघीयतामा प्रवेश गरेको छ र नेपालका सातवटै प्रदेशले मुख्यमन्त्री पनि पाइसकेको छ । प्रदेश नम्बर १ मा शेरधन राई, २ मा लालबाबु राउत, ३ मा डोरमणि पौडेल, ४ मा पृथ्वीसुब्बा गुरुङ, ५ मा शंकर पोखरेल, ६ मा महेन्द्रबहादुर शाही र ७ मा त्रिलोचन भट्ट मुख्यमन्त्री बन्नुभएको छ ।
