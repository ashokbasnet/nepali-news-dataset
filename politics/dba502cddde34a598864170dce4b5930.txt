प्रधानमन्त्रीद्वारा आफ्नो भारत भ्रमणबारे प्रचण्डलाई जानकारी

काठमाडौं, कात्तिक ७ — भारत भ्रमणका प्रधानमन्त्री डा. बाबुराम भट्टराईले आफ्नो भारत भ्रमणबारे एकीकृत नेकपा माओवादीका अध्यक्ष पुष्पकमल दाहाल ‘प्रचण्ड’लाई जानकारी गराउनु भएको छ । माओवादी उपाध्यक्ष समेत रहेका प्रधानमन्त्री भट्टराईले सोमबार बिहान पार्टी कार्यालय पेरिसडाँडा कोटेश्वरमा प्रचण्डलाई भेटेर भारत भ्रमणका विषयमा जानकारी गराउनु भएको हो । 

 

 

प्रधानमन्त्री भट्टराई चार दिनको औपचारिक भ्रमण पुरा गरि आइतबार स्वदेश फर्किनु भएको हो । 

 

भारत भ्रमणमा क्रममा भएको बिपा सम्झौताले पार्टीभित्रै तीब्र विवाद उत्पन्न भएको छ । भारत भ्रमणबाट फर्किरहेका प्रधानमन्त्रीलाई वैद्य पक्षका कार्यकर्ताले आइतबार त्रिभूवन अन्तर्राष्ट्रिय विमानस्थलमा कालो भण्डा प्रदर्शन गरेका थिए । भारतसँग भएको बिपा सम्झौता राष्ट्रघाती भएको भन्दै वैद्य समूहले बिरोध गर्ने यसअघि नै जनाइसकेको छ । 

 

यसैबीच शान्ति प्रकृया र संविधान लेखनका विषयमा आजैदेखि छलफल शुरु हुने भएको छ । माओवादी अध्यक्ष प्रचण्ड सोमबार बीरगञ्जमा हुने कार्यक्रममा सहभागि भएर फर्किएपछि दलहरुबीच छलफल शुरु हुने भएको हो ।  

 

यसअघि प्रधानमन्त्री भारत भ्रमणबाट फर्किएपछि शान्ति र संविधानका विषयमा दलहरुबीच निर्णायक छलफल हुने बताइएको थियो ।
