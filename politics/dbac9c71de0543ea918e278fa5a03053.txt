९ जिल्लाका ३१ स्थानीय तहको मात्र नतिजा आउन बाँकीः कहाँ को अगाडि ?

काठमाडौं, असार २१ – दोस्रो चरणमा चुनाव भएका ३५ जिल्लाका ३३४ स्थानीय तहमध्ये २६ जिल्लाको ३०३ तहको नतिजा सार्वजनिक भएको छ ।  अब ९ जिल्लाका ३१ स्थानीय तहको मात्र नतिजा आउन बाँकी छ । मतगणना भैरहेका ठाउँमध्ये धेरैमा एमालेको अग्रता छ । 
प्रमुख पदमा अहिलेसम्म कसले कहाँ कहाँ जिते ?
सुनसरीको धरान र इटहरी उपमहानगरपालिका सहित बराह नगरपालिकाको नतिजा आउन बाँकी छ । तीनवटै तहमा एमालेको अग्रता छ । 
झापाको मेचीनगर, बिर्तामोड, भद्रपुर, अर्जुनधारा, शिवशतासी, दमक, गौरादह र गौरीगंज नगरपालिका तथा बुद्धशान्ति गाउँपालिकामा मतगणना चलिरहेको छ । शिवशतासी र गौरीगञ्जमा माओवादी र अरुमा एमाले अगाडि छ ।
मोरङमा विराटनगर महानगरपालिका सहित पथरी शनिश्चरे, रंगेली र उर्लाबारी नगरपालिका तथा धनपालथान र जहदा गाउँपालिकाको नतिजा आउन बाँकी छ । रंगेलीमा माओवादी र उर्लाबारीमा कांग्रेस अगाडि छ । यस्तै पथरी, धनपालथा र शनिश्चरेमा एमाले तथा जहदामा संघीय समाजवादी फोरमका उम्मेदवार अगाडि छन् ।  
उदयपुरमा दुईवटा नगरपालिकाको मतगणना चलिरहेको छ । बेलका नगरपालिकामा कांग्रेस र त्रियुगा नगरपालिकामा एमाले अगाडि छ ।  
दाङमा तुलसीपुर उपमहानगरपालिकाको मात्र नतिजा आउन बाँकी छ । त्यहाँ एमालेले अग्रता लिंदै आएको छ ।  
रुपन्देहीमा बुटवल उपमहानगरपालिका सहित सिद्धार्थनगर, लुम्बिनी साँस्कृतिक नगरपालिका तथा कोटइ गाउँपालिकामा मतगणना चलिरहेको छ । लुम्बिनी साँस्कृतिक र कोटइमा राजपाका स्वतन्त्र उम्मेदवार तथा बुटवल र सिदार्थनगरमा एमालेको अग्रता छ । 
कञ्चनपुरको चारवटा नगरपालिकाको मत परिणाम आउन बाँकी छ । पुनर्बास, कृष्णपुर र बेलौरीमा एमाले तथा भिमदत्त नगरपालिकामा कांग्रेस अगाडि छ । 
यस्तै बाँकेको कोहलपुर नगरपालिकाको नतिजा आउन बाँकी छ । त्यहाँ कांग्रेस अगाडि छ । कैलालीको धनगढी उपमहानरपालिकाको मात्र नतिजा आउन बाँकी छ । मतगणना चलिरहँदा त्यहाँ स्वतन्त्र उम्मेदवारले अग्रता लिइरहेका छन् ।
