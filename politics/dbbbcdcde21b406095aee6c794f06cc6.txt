जातीय राजनीतिको बाटो कति सुरक्षित?

काठमाडौं – नेपाली काँग्रेसका पूर्व सभासद् कुमार राईको नेतृत्वमा काँग्रेसका केही नेता कार्यकर्ताले बुधबार पार्टी परित्याग गरे । बिहीबार उपाध्यक्ष अशोक राईको नेतृत्वमा एमालेका केही जनजाति नेता पनि त्यहि तयारीमा छन् । उनीहरुको जातीय राजनीतिको बाटो कत्तिको सुरक्षित छ त ?

 

बोमलाल गिरिको रिपोर्टः

पार्टी छोडेको जानकारी गराउँदै गर्दा काँग्रेसका पूर्व सभासद् कुमार राईले काँग्रेसले जातीय पहिचान स्वीकार्न नसकेको, संघीयता विरोधी भएको र संविधानसभा विघटन गर्न महत्वपूर्ण भूमिका खेलेको आरोप लगाउनुभयो । उहाँले भन्नुभयो  “नेपाली काँग्रेसले अब उत्पीडित जनताको अधिकार सुनिश्चित गर्दैन भन्ने पूर्ण विश्वास भएकोले हामीहरुले राजीनामा पत्र पेश गरेका छौँ । अब हामी आजको मितिदेखि दल त्याग गरेर काँग्रेसको विधान बाहिर गैसकेका छौँ ।”

८५ सदस्यीय काँग्रेस केन्द्रीय कार्यसमितिमा २० जनाभन्दा धेरै जनजाति नेता छन् । तर पार्टी परित्याग गरेका कुमार राईसँग न एक जना केन्द्रीय सदस्य छन् न उहाँ जस्तै अरु कोहि सभासद् नै । अहिले जातीय मद्दा निक्कै चर्कोसँग उठेको छ र त्यसमा नेकपा एमालेका नेता अघि छन् । पार्टी छोडेरपछि आफुहरु नयाँ शक्तिका रुपमा उदाउने उनीहरुको दावी छ । नेकपा एमालेका तर्फबाट पूर्व सभासद् पासाङ्ग शेर्पाले भन्नुभयो  “नेपाली काँग्रेसबाट आज साथीहरुले बिद्रोह गर्नुभयो । भोलि नेकपा एमालेबाट होला । यस्तै कार्य माओवादी भित्र पनि हुनसक्छ । अनि सबै पार्टीहरुबाट पनि बिद्रोह हुनेछन् । सबै जनजाति साथीहरु एकै ठाउँमा आएपछि बल्ल जनजाति मधेसीहरुको नयाँ शक्ति बन्नेछ । त्यो शक्तिबाट मात्र मुलुकमा मुक्ति दिनेछ ।

यसरी जनजातिलाई समेटेर छुट्टै शक्ति बनाउने अभियानमा केहि नेताहरु लागिरहँदा काँग्रेसका केन्द्रीय सदस्य धनराज गुरुङ्ग भनें यसलाई सामान्य रुपमा लिनुहुन्छ । उहाँ भन्नुहुन्छ “विगतमा पनि वहुदलीय प्रजातन्त्रको पूनर्स्थापना भएपछि जातजातिको कुरा उठाएर जातजातीलाई उक्साएर जातीय सद्भाव स्खलन गराएर वहुदलीय प्रजातन्त्रमाथि प्रहार गरिएको थियो । अहिलेपनि लोकतान्त्रिक गणतन्त्रलाई सुदृढ र व्यवस्थित गर्ने क्रममा फेरी पनि प्रहार गर्नका लागि ग्रयाण्ड डिजाइनबाट सञ्चालित छ । यो आदिवासी जनजातिको सहभागिता कम भयो भनेर गरिएको हुँदै होइन । यो एउटा राजनीतिक षड्यन्त्र मात्र हो ।”

राजनीतिक पार्टीहरुमा हेपिएर वा अवसर देखेर के कारणले हो, केहि नेता जातिय पार्टी निर्माणको बाटोमा धेरै अघि बढिसकेका छन्, जसलाई अब पछि फर्किन सजिलो छैन । तर दलहरु एकल जातीय पहिचानको पक्षमा हुनै छैनन् किनकी यसले संघीयताको मुद्दालाई नै कमजोर बनाउँदै लगेको छ ।

यसले जातीय राजनीति गर्नेहरुका लागि सडकमा त कार्यकर्ता उतार्न सजिलो हुनेछ, चुनाव त्यति सजिलो हुनेछैन । बरु यसले ध्रुवीकृत हुँदै गएको नेपाली समाजमा जातीय सीमारेखा भने अझ बढाउने छ । मुलुकमा जातीय ध्रुवीकृत बढ्दै गर्दा धेरैले चिन्ता गरेको विषय यहि हो ।
