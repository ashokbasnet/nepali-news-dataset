उम्मेद्वारी फिर्ता लिन धम्की दिने तीनजना पक्राउ

दोलखा, वैशाख २२ – स्थानीय तहको चुनावमा दोलखाबाट उम्मेद्वार बनेकालाई उम्मेद्वारी फिर्ता लिन धम्की दिने विप्लव नेतृत्वको नेपाल कम्युनिस्ट पार्टीका तीन जना कार्यकर्तालाई प्रहरीले पक्राउ गरेको छ । 
सदरमुकाम चरिकोटको एक चिया पसलबाट उनीहरुलाई शुक्रबार पक्राउ गरिएको प्रहरीले जनाएको छ । पक्राउ पर्नेमा नेपाल कम्युनिस्ट पार्टीका दोलखाका इन्चार्ज अर्जुन योगी, जिल्ला सेक्रेटरी राजन धनुके र सचिवालय सदस्य सरोज न्यौपाने रहेको जिल्ला प्रहरी कार्यालय दोलखाका प्रहरी नायब उपरीक्षक रवीन कार्कीले बताउनुभयो । 
चुनाव बिथोल्ने गतिविधिमा संलग्न भएको पाइएकाले उनीहरुलाई पक्राउ गरिएको उहाँले बताउनुभयो । प्रहरी नायब उपरीक्षक कार्कीले चुनाव बिथोल्नका लागि उम्मेद्वारलाई धम्की दिने, पोस्टर टाँस्ने र सामाजिक सञ्जालमा चुनाव विरोधी गतिविधि गरेको आरोपमा उनीहरुलाई प्रहरीले पक्राउ गरिएको बताउँदै चुनाव नसकिउन्जेलसम्म उनीहरुलाई छाड्ने सम्भावना नरहेको भन्नुभयो । 
आसन्न चुनाव नेपाल देश र नेपाली जनताका लागि मान्य नभएको भन्दै उनीहरुले उम्मेद्वारी दिएकालाई फिर्ता लिन पत्राचारमार्फत धम्की दिएको प्रहरीको दावी छ । उम्मेदवारी फिर्ता नलिए जनकारबाही गरिनेसमेत पत्रमा उल्लेख गरिएको जनाएकोे छ । रासस
