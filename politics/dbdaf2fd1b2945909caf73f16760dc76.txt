कांग्रेस र एमालेको सम्बन्ध घ्यू र तरवार बेच्नेको जस्तोः उपाध्यक्ष गजुरेल

चितवन, फागुन ४ - नेकपा–माओवादीका उपाध्यक्ष सिपी गजुरेलले नेपाली कांग्रेस र नेकपा एमालेको सम्बन्धलाई ध्यू र तरवार बेचुवाहरुवीचको सम्बन्ध जस्तो भएको बताउनु भएको छ ।
रिपोर्टर्स क्लव नेपाल चितवन शाखामा नेकपा–माओवादीले आयोजना गरेको पत्रकार सम्मेलनमा उहाँले सहमतिको मसी नसुक्दै गृह मन्त्रालयको विषयलाई लिए खट्पट हुनु त्यसको उपज भएको दावी गर्नुभयो ।  
उहाँले दलहरु आन्तरिक लडाईमा फसेकाले समयमै जनताको संविधान नबने ठोकुवा गर्दै  कांग्रेस, एमाले, एमाओवादीले संविधान बनाउन कुनै चासो नदेखाउनुको पछाडि भारतीय प्रभाव रहेको आरोप लगाउनुभयो ।
गजुरेलले नेपाली राजनितिक दल नभई विदेशीबाट पहिल्यै तयारी संविधान आउने भएकाले त्यसलाई जारी गर्नलाई मात्र कांग्रेस एमाले लागेको आरोप लगाउँदै यथास्थितिबादीहरुले ल्याउने संबिधान आफूहरुलाई मान्य नहुने स्पष्ट पार्नुभयो । उहाँले भन्नुभयो ‘विदेशीको ईशारामा जारी हुने संबिधान हामी च्यातेर जलाउँछौं ।’
उपाध्यक्ष गजुरेलले राष्ट्रिय स्वाधिनता खतरामा परेकोले आफूहरु निर्णयक आन्दोलनका लागि आन्तरिक तयारीमा रहेको जानकारी दिँदै  राष्ट्रिय स्वाधिनता र जनजीवीकाका समस्या समाधानका लागि फेरि एउटा आन्दोलन गर्नु पर्ने आवश्यकता औल्याउनुभयो । उहाँले भन्नुभयो ‘हामी तत्काल हतियार उठाउँदैनौ तर अन्तिम विकल्प हिंसात्मक संघर्ष हो । परिआए त्यसमा पनि हामी पछि पर्दैनौं ।’
सत्ताको लुछाचुडी गर्ने राजनैतिक दलले राष्ट्रिय स्वाधिनता रक्षा गर्न नसक्ने दावी गर्दै उहाँले एकीकृत नेकपा माओवादी पनि कहिले सत्तामा पुग्ने भन्ने दाउमा रहेको बताउनुभयो । जनयुद्धसंगै लडेको एमाओवादी अहिले सत्ता र स्वार्थमा फसेको उहाँको आरोप छ ।
अहिलेसम्म समस्या नदेखिएको पर्साको ठोरीमा समेत सिमा अतिक्रमण हुनुले राष्ट्रिय स्वाधिनता संकटमा परेको भन्दै गजुरेलले ठोरीमा झण्डै ३ सय मिटर क्षेत्रफल अतिक्रमणको प्रयास भए पनि स्थानीय प्रतिरोध गरेर बहादुरी देखाएको बताउनुभयो । नेता गजुरेलले राष्ट्रियता र सिमा सुरक्षामा गोलबद्ध हुन आग्रह समेत गर्नुभयो । हतियार सहित भारतिय सेना नेपाली भुमिका प्रवेश गर्नु भनेको दुखद कुरा भएको भन्दै राष्ट्रियताका लागि भारतीय राजदुतावास घेराउ गर्न सक्ने समेत चेतावनी दिनुभयो ।
