जिविसका गतिविधीमा संलग्न नहुने ११ दलको निर्णय

प्रकाश पन्त/उज्यालो । सुर्खेत, असार १ – सुर्खेतका ११ राजनीतिक दलले जिल्ला विकास समितिले संस्थागत भ्रष्टाचार गरेको भन्दै जिविसका कुनैपनि गतिविधीमा संलग्न नहुने निर्णय गरेका छन् ।
नेकपा एमाले, एकीकृत नेकपा माओवादी, नेकपा माओवादी, राप्रपा नेपाल, राष्टिय प्रजातन्त्र पार्टी, राष्टिय जनमोर्चा, समाजवादी जनता पार्टी, मधेसी जनअधिकार फोरम लोकतान्त्रिक, संघीय समाजवादी, नेपाल मजदुर किसान पार्टी र नेत्र बिक्रम चन्द निकट नेकपा माओवादीले जिल्ला विकास समिति कुनै अमुक राजनीतिक दल र व्यक्तिको इसरामा चलेको आरोप लगाउँदै नसच्चिएसम्म जिविसका कुनैपनि गतिविधिमा संलग्न नहुने बताएका छन् ।
मंगलबार वीरेन्द्रनगरमा पत्रकार सम्मेलन गरी ११ दलले नागरिकको रगत र पसिनाबाट जम्मा भएको करोडौं रकम विकास निर्माणका नाममा भष्ट्राचार भएको बताएका छन् । सहकार्य विपरीत जिविसले मनपरी, एकपक्षिय र अपारदर्शि ढंगले जनसहभागीताका कामहरु गर्दै आएको उल्लेख गरेका छन् । जिल्ला विकास समिति नेपाली कांग्रेसको जनवर्गिय संगठनको भूमिका देखिएको आरोप लगाउँदै नसुनिए कडा आन्दोलनमा उर्तिन चेतावनी समेत दिएका छन् ।
नेकपा एमालेका अध्यक्ष ध्रुबकुमार शाहीले सहमति, सहकार्य, सहअस्तित्व र सर्वपक्षिय संस्कृति विपरित जिविस चलेकोले विरोधमा उर्तिनु परेको बताउनुभयो । उहाँले स्थानीय विकास अधिकारीलाई सबै दलको सहमतिमा जनसहभागिताका योजना अघि बढाउन बारम्बार लिखित र मौखिक रुपमा ध्यानाकर्षण गराएपनि कुनै सुनुवाई नभएपछि बहिस्कार गर्ने निर्णयमा पुगिएको बताउनुभयो । बाहिरबाट हेर्दा दलीय सहमति जस्तो देखिएपनि वास्तविकता भने त्यस्तो नभएको भन्दै एकीकृत माओवादीका अध्यक्ष नरबहादुर विष्टले जिविसका गलत निर्णयमा आफूहरुको सहभागिता नभएको स्पष्ट पार्नुभयो ।
कुनै दल र नेताको दबाबमा होइन जिविसले साझा रुपमा काम गर्नुपर्ने विष्टको भनाई छ । कुनै पनि राजनीतिक दलका भाृत संगठनलाई कुनै पनि नाममा रकम दिन नपाइने नियम भएपनि जिल्ला विकास समितिले कांग्रेस निकट नेपाल स्वास्थ्यकर्मी संघलाई १ लाख ५० हजार रुपैयाँ दिएको ११ दलको भनाई छ । सुर्खेतका स्थानीय विकास अधिकारी हिरालाल रेग्मीले जिविसले कसैलाई  काखा र कसैलाई पाखा नगरेको भन्दै सबै दलको सहमतिमा अघि बढेको दाबी गर्नुभयो ।
