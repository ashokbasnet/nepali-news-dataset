स्थानीय निकायको अनुगमनका लागि टोली खटाइयो

काठमाडौं, माघ ९ – देशभरका स्थानीय निकायको कामकारवाही अनुगमन गर्न स्थानीय विकास मन्त्रालयले अनुगमन टोली खटाएको छ । स्थानीय निकायका काम व्यवस्थित, पारदर्शी र प्रभावकारी बनाउनेबारे मन्त्रालयमा भएको छलफल पछि सबै जिल्लामा अनुगमन गर्न टोली खटाईएको मन्त्रालयका सहप्रवक्ता प्रेमकुमार श्रेष्ठले जानकारी दिनुभयो । 

अनुगमनका लागि जिल्लामा शाखा अधिकृतको नेतृत्वमा २ देखि ३ जना र उपसचिवले अञ्चलको अनुगमन व्यवस्थित गर्ने तथा सहसचिवले क्षेत्रको नेतृत्व लिने उहाँले बताउनुभयो । छलफलमा यसअघि धनुषा, बारा, पर्सा , महोत्तरी, भक्तपुर लगायतका जिल्लामा भएको अनुगमनको प्रतिवेदन पेश भएको छ । 

 

ती जिल्ला सामाजिक सुरक्षा भत्ता र बालसंरक्षण भत्ता बितरणमा अनिमियतता भएको प्रतिबेदनमा उल्लेख छ । त्यस्तै केही गाविसको कार्यालय वर्षौँदेखि खुल्दै नखुलेको पनि पाईएको श्रेष्ठले बताउनुभयो । 

 

छलफलमा उपप्रधान एव स्थानीय विकास मन्त्री नारायणकाजी श्रेष्ठले नागरिकसँग प्रत्यक्ष जोडिने स्थानीय निकायमा हुने अनियमितता रोक्न सरकार जस्तोसुकै काम गर्न तयार रहेको बताउनुभयो ।
