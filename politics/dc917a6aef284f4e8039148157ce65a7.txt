जन्मदिनमा ज्ञानेन्द्रले भने – कस्तूरी हराएको मृग झैं हराई रहेका छौं

काठमाडौँ, असार २३ – पूर्व राजा ज्ञानेन्द्र शाहले शुक्रबार जन्मदिन मनाउँदै हुनुहुन्छ । उहाँलाई शुभकामना दिन निर्मल निवासमा घुईंचो लागेको छ । आफ्नो जन्मदिनको अवसरमा उहाँले सन्देश दिंदै देशभक्तिको बाटोमा लाग्न सबैसँग आग्रह गर्नुभएको छ । उहाँले राष्ट्रियता, सार्वभौमिकता र राष्ट्रिय एकता कायम गर्नु अहिलेको आवश्यकता रहेकोमा जोड दिनुभएको छ ।
उहाँले भन्नुभएको छ – पुर्वीय दर्शनले विश्वलाई आकर्षित गरिरहेको बेलामा हामी भने कस्तूरी हराएको मृग झैं शून्यतामा हराई रहेका छौं । हामी कृयाशिल उर्जा बोकेर बिउतन अब ढिला गर्नू हूंदैन ।
जन्मदिनको दिन ज्ञानेन्द्रले सार्वजनिक गर्नुभएको धारणा यस्तो छ :
आरोह, अवरोहको जीवन क्रममा मैले सात दशक पार गरेको छू । यो असारको २३ सौं दिनदेखि म ७१ वर्षको उमेरमा टेकेको छु ।
यो जन्मदिनको उपलक्ष्यमा मलाई शूभेच्छा प्रकट गर्ने, शूभकामना दिने र म प्रति आस्था, भरोसा भाव राख्ने नेपाली दिदीबहिनी तथा दाजूभाइ सबैलाई म हार्दिक आभार व्यक्त गर्दछु ।
पद, प्रतिष्ठा र प्रशंसाभन्दा पनि मैले राख्ने निरन्तरको चाहना देशभक्ति नै हो ।
हाम्रा पूर्खाले जोडेको र जोगाएको यो देश सदा संरक्षित होस्, सदा सम्बृद्धिको बाटोमा अघि बढोस् मेरो मुल चाहना र कामना यही नै हो ।
देश जोगियोस्, जोडियोस् र विग्रह विखण्डनतर्फ नलागी सूदृढ राष्टिङय एकतातर्फ अग्रसर रहोस् यही नै मेरो मनोकांक्षा हो । यस्तो भावना आम नेपालीमा र खास गरि राष्ट्रका जिम्मेवार जनप्रतिनिधिहरुमा रहोस् यही नै मेरो आग्रह हो । 
राष्ट्रियता, सार्वभौमिकता र राष्ट्रिय एकता कायम गर्न हामी सबै एक जूट हुनु परेको छ ।
हरेक पल्ट देश संकटमा पर्दा देशवासीले देखाउने गरेको अभूतपुर्व एकताका लागि हामी सबै सधैं नै तयार रहनु पर्दछ ।
पुर्वीय दर्शनले विश्वलाई आकर्षित गरिरहेको बेलामा हामी भने कस्तूरी हराएको मृग झैं शून्यतामा हराई रहेका छौं । हामी कृयाशिल उर्जा बोकेर बिउंतन अब ढिला गर्नू हूंदैन ।
निराशा बोकेर विदेशिएको उर्जाशिल यूवाशक्तिलाई स्वदेशमै गरि खाने बाटो बनाई दिन उपाय खोज्न पनि हामी नै जागरुक हूनू पर्दछ ।
“नेपाली हामी रहौंला कहां नेपालै नरहे” भन्ने सारभुत सूत्रको स्मरण गर्न पनि सबै नेपालीलाई हार्दिक आग्रह गर्दछु ।
श्री पशूपतिनाथले हामी सबैमा सूबूद्धि र प्रेरणा दिउन् ।
