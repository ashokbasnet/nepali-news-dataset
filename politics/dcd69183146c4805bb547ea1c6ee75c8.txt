गुल्मीको सत्यवती गाउँपालिकाले अपांगता भएका व्यत्तिलाई घरमै पुगेर परिचय पत्र दिने

गुल्मी, असार २६ – गुल्मीको सत्यवती गाउँपालिकाले अपांगता भएका व्यक्तिलाई उनीहरुको घरदैलोमा पुगेर अपांगताको परिचय पत्र उपलब्ध गराउने निर्णय गरेको छ ।
नवनिर्वाचित अध्यक्ष पारिश्वर ढकाल र उपाध्यक्ष शुवर्ण शाहीसहित पदाधिकारीको पहिलो बैठकले यस्तो निर्णय गरेको हो । बैठकले त्यसका लागि जिल्ला प्रशासन कार्यालय, जिल्ला स्वास्थ्य कार्यालय तथा महिला तथा बालबालिका कार्यालयसँग समन्वय गरी अपांगता भएका व्यक्तिलाई सरल र सहज तरिकाबाट परिचय पत्र उपलब्ध गराउने निर्णय गरेको सत्यवती गाउँपालिकाका कार्यकारी अधिकृत विष्णुप्रसाद आचार्यले बताउनुभएको छ ।
बैठकले सामाजिक सुरक्षा भत्ता वितरणलाई प्रभावकारी बनाउन स्थानीय बैंकसँग समन्वय गर्ने, गाउँपालिका भित्र रहेका सम्पूर्ण ग्रामीण सडकलाई बाहै्र महिना नियमित रुपमा सञ्चालन गर्ने, रिडी रुद्रवेणी सडक खण्डलाई कालोपत्रे गर्ने, गाउँपालिकामा सरकारी कामकाजको सहजताका लागि राष्ट्रिय बाणिज्य बैंकको शाखा स्थापनाका लागि पहल गर्ने, विद्युत, खानेपानीको सेवालाई सहज र नियमित बनाउने लगायतका निर्णय गरेको छ ।
पदभार ग्रहणगरेपछि बोल्दै नवनिर्वाचित अध्यक्ष ढकालले गाउँपालिकाको विकासका लागि आफूले सबै राजनीतिक दलसँग समन्वय र सहकार्य गर्दै सत्यवती गाउँपालिकालाई जिल्लामा नमूना र उदारणीय गाउँपालिका बनाउने प्रतिबद्धता समेत व्यक्त गर्नु भएको थियो ।
