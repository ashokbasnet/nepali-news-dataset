ज्ञानेन्द्र अस्पतालबाट डिस्चार्ज, जाँडरक्सी र चुरोट नखान डाक्टरको सल्लाह

काठमाडौं, असोज ६ - हृदयघात भएर अस्पताल भर्ना हुनुभएका पूर्वराजा ज्ञानेन्द्र शाह डिस्चार्ज हुनुभएको छ । स्वास्थ्यमा सुधार आएपछि सोमबार विहान उहाँ नर्भिक अस्पतालबाट डिस्चार्ज हुनुभएको हो ।
उहाँलाई घरमै आराम गर्न र समय समयमा डाक्टरलाई देखाउन सल्लाह दिइएको नर्भिक अस्पतालका प्रवक्ता आरपी मैनालीले उज्यालो अनलाइनलाई जानकारी दिनुभयो ।
डाक्टरहरुले उहाँलाई स्वास्थ्यमा ध्यान दिन र जीवनशैली परिवर्तन गर्न सल्लाह दिएका छन् । ठीक समयमा सुत्ने, हिँडडुल र व्यायाम गर्ने, जाँडरक्सी र चुरोट नखाने, धेरै तनाव नलिने लगायतका सल्लाह दिइएको अस्पतालले जनाएको छ ।  शनिबार राती हृदयघात भएपछि उहाँलाई नर्भिक अस्पताल भर्ना गरिएको थियो ।
