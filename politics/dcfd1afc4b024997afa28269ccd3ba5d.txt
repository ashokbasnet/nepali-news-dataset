पुराना र अनुभवी असफल, नँया र युवा सफल

प्रेमनारायण आचार्य/उज्यालो ।
अर्घाखाँची, असार २५ – दोस्रो चरणको स्थानीय तहको चुनावमा अर्घाखाँचीमा उम्मेदवारी दिएका मध्ये पुराना र राजनीतिक रुपमा अनुभवी भएकाहरु पराजीत भएका छन् । यस पटकको स्थानीय तहमा नागरिकले नयाँ र युवा अनुहारलाई मौका दिएका छन् । यहाँ पूर्वगाविस अध्यक्षदेखि पूर्वजिविस सभापतिसम्मले पराजय बेहोरेका छन् ।
जिल्लाको भूमिकास्थान नगरपालिको मेयर पदमा एमालेका तर्फबाट जिविसका पूर्वसभापति पिताम्बर भुषालले उम्मेदवारी दिनुभएको थियो । उहाँ २०५४ सालको सालको स्थानीय चुनावमा गाविस अध्यक्षमा विजयी हुनुहुन्थ्यो । जिविस सभापति समेत भएर काम गरिसक्नु भएका भुषालले यसपटकको चुनावमा पनि बाजी मार्नुहुन्छ भन्ने धेरैको विश्वास थियो । तर स्थानीय  तहको चुनावमा माओवादी केन्द्रका रेशम थापाले मेयरमा विजयी हुनुभयो । 
शितगंगा नगरपालिकामा एमालेबाट मेयरमा उम्मेदवारी दिनुभएका वसन्त श्रेष्ठ २०५४ सालमा ठाडा गाविसका अध्यक्षमा विजयी हुनुभएको थियो । तर यस पटक उहाँ नेपाली कांग्रेसका सूर्य अधिकारीबाट पराजीत हुनुभयो । 
पाणिनी गाउँपालिकामा कांग्रेसबाट उम्मेदवारी दिएका युवा नेता अच्युत गौतमले जित हाँसिल गर्नुभयो ।  एमलेका जीवनारायण कोइरालालाई पराजीत गर्दै उहाँ विजयी हुनुभएको हो । कोइराला २०५४ साल जिविस सदस्य बन्नुभएको थियो । छत्रदेव गाउँपालिकामा एमालेका ऋषि अधिकारी पराजीत हुनुभयो । कांग्रेसले नेविसंघ नेता लेखनाथ पोखरेल विजयी हुनुभयो । ऋषिले भने २०५४ सालमा चिदी गाविसको अध्यक्ष जित्नुभएको थियो । तर उहाँलाइ युवा नेता पाेखरेलले हराउनुभयाे ।
यसपटक मतदाताले पुराना र अनुभवी भन्दा पनि युवा र नयाँ अनुहारलाई मौका दिए । कांग्रेस र माओवादी केन्द्रबाट विजयी भएका प्रायः सबै नयाँ अनुहार थिए । एमालेकातर्फबाट भने अनुभवी पनि थिए साथै पहिलो स्थानीय चुनावमा विजयी भएका पनि थिए । तर बाजी नयाँ पुस्ताका नयाँ अनुहारले मारे ।
