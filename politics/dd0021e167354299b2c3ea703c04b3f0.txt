संविधानसभाको बैठक स्थगित

काठमाडौं, जेठ १७ – संविधानसभाको बैठक २१ गते दिउँसो ३ बजेसम्मका लागि स्थगित भएको छ । प्रमुख दलले संविधानको अन्तर्वस्तुमा सहमति खोज्नका लागि केही दिन आवश्यकता पर्ने भन्दै बैठक सार्न आग्रह गरेपछि संविधानसभा अध्यक्ष सुवासचन्द्र नेम्वाङले बैठक २१ गतेसम्मका लागि स्थगित हो ।
संविधानसभा सदस्य पनि भूकम्प प्रभावित जिल्लामा परिचालित भएको अवस्था र सहमतिका लागि भन्दै नेताले केही दिन पछि सार्न आग्रह गरेकाले बैठक सारिएको संविधानसभा अध्यक्ष नेम्वाङले बताउनुभयो ।
भूकम्पपछि मुलुकमा आइपरेको महाविपत्तिले चारदिशा फर्केका नेतालाई फेरि एकै ठाउमा ल्याउने काम गरेकाले पछिल्लो पटक प्राप्त भएको समयमा दलीय सहमति जुट्ने सम्भावना बढेर गएको छ ।
संविधानसभा अध्यक्ष नेम्वाङले पछिल्लो पटक प्राप्त समयलाई सदुपयोग गर्दै विवादित विषयमा सहमति गर्न दलहरुलाई आग्रह गर्नुभयो । यस अघि जेठ १ गतेका लागि बोलाईएको संविधानसभा बैठक १७ गते दिउँसोसम्मका लागि स्थगित गरिएको थियो ।
