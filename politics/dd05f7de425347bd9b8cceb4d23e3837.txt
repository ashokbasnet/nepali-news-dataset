सभासद ढुङ्गेललाई आममाफी दिने निर्णय फिर्ता लिन एमालेको माग

काठमाडौं, कात्तिक २४ — नेकपा एमालेले हत्या आरोपमा सर्वोच्च अदालतले सर्वस्वसहित जन्मकैदको सजाय सुनाएका एकीकृत नेकपा माओवादीका सभासद बालकृष्ण ढुङ्गेललाई आममाफी दिने निर्णय फिर्ता लिन माग गरेको छ । बिहीबार बिहान सिंहदरबारमा बसेको संसदीय दलको बैठकले ढुंगेललाई आममाफी दिने निर्णय उल्ट्याउन माग गरेको छ ।

 

मन्त्रिपरिषद् बिस्तार, सभासद् बालकृष्ण ढुंगेलको सजाय माफीका लागि गरिएको सिफारिस र राजदुतहरुको नियुक्ति राष्ट्रिय सहमतिको विपरित रहेको एमालेले ठहर गरेको छ । नेता रामनाथ ढकालका अनुसार बैठकले सरकारले संसदलाई ढाँटेर भारतसित बिप्पा सम्झौता गरेको भन्दै आपत्ति जनाएको छ । 

 

त्यस्तै बिहीबार बस्ने संसद बैठकमा आफ्ना सबै सभासद्लाई अनिवार्य उपस्थित भई संविधान संसोधनको पक्षमा मतदान गर्न पनि एमालेले निर्देशन दिएको छ । 

 

२०५५ सालमा ओखलढुङ्गाका सर्वसाधारण उज्जनकुमार श्रेष्ठलाई हत्या गरेको आरोपमा सर्वोच्च अदालतद्वारा सर्वस्वसहित जन्मकैदको सजाय सुनाइएका सभासद् बालकृष्ण ढुङ्गेललाई आममाफीका लागि राष्ट्रपतिसमक्ष सरफारिश गर्ने सरकारको निर्णयको चर्को आलोचना भएको छ ।
