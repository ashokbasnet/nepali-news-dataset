सहमतिको सरकार गठन गर्न विहानैदेखि छलफल

काठमाडौ, बैशाख २२– राष्ट्रिय सहमतिको सरकार गठनका लागि दलहरु बिहानैदेखि आन्तरिक छलफलमा जुटेका छन् । शनिवारसम्ममा सरकार गठन गर्ने शुक्रवाररातीको सहमति अनुसार आआफ्नो दलबाट प्रतिनिधित्वका लागि मुख्य दलहरु छलफलमा जुटेका हुन् ।

 

एकीकृत नेकपा माओवादीका अध्यक्ष पुष्पकमल दाहाल प्रचण्डले बिहानैदेखि अनौपचारिक छलफल थाल्नुभएको छ । उहाँले वैद्य पक्षलाई पनि सरकारमा सहभागी गराउन पहल गर्नुभएको छ । तर वैद्य पक्षका नेता देव गुरुङ्गले अहिलेको सरकारमा सहभागी हुने सम्भावना नरहेको  बताउनुभयो । कांग्रेस नेतृत्वको सरकारमा जानका लागि भने सोच्न सकिने उहाँको भनाई छ ।
कांग्रेसका शीर्ष नेताहरुपनि छलफलमा जुटेका छन् । कांग्रेसको तर्फबाट महामन्त्री कृष्णप्रसाद सिटौलाको नेतृत्वमा सरकारमा जाने लगभग पक्का जस्तै भएको छ ।
समसामयिक राजनीतिक घटनाक्रम र सरकार गठनका विषयमा छलफल गर्न नेकपा एमालेले केन्दीय कमिटि बैठक बोलाएको छ । अहिले केहीबेरमा पार्टी कार्यालय बल्खुमा बस्ने बैठकमा अध्यक्ष झलनाथ खनालले दलहरुबीच भएका सहमतिको जानकारी गाराउने कार्यक्रम रहेको सचिव युवराज ज्ञवालीले जानकारी दिनुभयो । एमालेले महासचिव ईश्वर पोख्रेलको नेतृत्वमा सरकारमा आफ्नो टोली पठाउने तयारी गरेको छ ।
संयुक्त लोकतान्त्रिक मधेशी मोर्चा पनि छलफलको तयारीमा छ । दलहरुले तत्कालका लागि चारचार जनाको दरले मन्त्रीपरिषद्मा सहभागी गराउने तयारी गरेका छन् । यस्तै मन्त्रालय भागबण्डाको विषयमा दलहरुले छलफलको तयारी गरेका छन् । मुख्य दलको बैठक बसेर मन्त्रालय भागबण्डा गर्ने तयारी  भएको हो । हरेकले गृह, अर्थ, भौतिक योजना लगायतका महत्वपूर्ण मन्त्रालयमा दावी गर्ने भएकाले तत्काल भागबण्डाको कुरा भने मिल्न गाह्रो देखिएको छ ।
दलहरुबीच शुक्रवारराती राष्ट्रिय सहमतिको सरकार गठनसँगै संविधान निर्माणका विवादित विषय टुंग्याउने गरी पाँच  बुँदे सहमति भएको थियो । दलहरुबीच दुई दिन भित्र सहमतिको नयाँ सरकार गठन गर्ने, तीन दिनभित्र संविधानका  विवाद अन्त्य गर्ने र नभएमा प्रकृयागत रुपमा निर्णय गर्ने, जेठ १४ अगावै संविधान जारी गर्ने, संविधान घोषणा गर्नुअघि प्रधानमन्त्रीले राजीनामा गरी नेपाली कांग्रेसको नेतृत्वमा राष्ट्रिय सहमतिको सरकार गठन गर्ने, कांग्रेस नेतृत्वको सरकारले एक बर्ष भित्र राष्ट्रिय आम निर्वाचन सम्पन्न गराउने, शान्ति प्रकृयाका काम अविलम्ब टुंगोमा पुर्याउने र शीर्ष बैठकलाई निरन्तरता दिने सहमति भएको थियो ।
