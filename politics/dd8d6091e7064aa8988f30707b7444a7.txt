माओवादी केन्द्रको चेनअफ कमाण्ड दिल्लीमा छ : बिजुक्छे

भक्तपुर, मंसिर २७ – नेपाल मजदुर किसान पार्टीका अध्यक्ष नारायणमान बिजुक्छेले नेकपा माओवादी केन्द्रको चेनअफ कमाण्ड दिल्लीमा रहेकाले सरकार पनि दिल्ली कै इशारामा चल्ने गरेको आरोप लगाउनु भएको छ । 
बिजुक्छेले वर्तमान सरकार दिल्लीको ईशारामा चल्ने भएकाले देश खतरामा रहेको बताउनुभयो । संविधानसंशोधन प्रस्ताव विरुद्धको जारी आन्दोलनलाई सरकारले नटेरेको बताउँदै बिजुक्छेले भन्नुभयो, ‘देशमा जारी आन्दोलनलाई बालुवाटार केन्द्रित गरेर हँुदैन, भारतीय दूतावास केन्द्रित गर्नुपर्छ, तब मात्रै आन्दोलन सफल हुन्छ ।’ 
उहाँले संविधान संशोधन प्रस्ताव तत्काल फिर्ता लिएर निर्वाचन तर्फ केन्द्रित हुनुपर्ने समेत बताउनुभएको छ । सरकारले ल्याएको संविधान संशोधन प्रस्तावले निर्वाचनको वातावरण बिथोलेको उहाँको भनाइ छ ।
उहाँले संशोधन बिधेयक भारतको इशारामा आएको र यो राष्ट्रघाती भएको बताउँदै मधेसका केही दलले विरोध गर्दैमा निर्वाचनको वातावरण अबरुद्घ गर्नु सरकारको ठूलो कमजोरी भएको बताउनुभयो । अध्यक्ष बिजुक्छेले भन्नुभयो, ‘सरकारले तत्काल स्थानीय निर्वाचनको मिति घोषणा निर्वाचनको कार्यक्रम अगाडि बढाउनु पर्छ, देशभर एकैपटक निर्वाचन गर्न नसके चरणबद्घ रुपमा निर्वाचन गर्न सकिन्छ, अबरोध भएका स्थानमा बढी फोर्स प्रयोग गरेर भएपनि निर्वाचन गर्नुपर्छ, सरकारले चाहे निर्वाचन सम्भव छ ।’ राज्यको पुनर्संरचनालाई कुरेर निर्वाचन रोक्न नहुने उहाँको भनाई थियो ।
नेपालका लागि भारतीय राजदूत फिर्ताको विषयमा कुरा गर्दै बिजुक्छे भारतले आफ्नो प्रतिष्ठाको लागि पनि राजदूतलाई फिर्ता लानु पर्नेमा जोड दिनुभयो । बिजुक्छेले संविधान संशोधन गरि अंगिकृत नागरिकलाई देशको प्रमुख पदको जिम्मेवारी सुम्पे देश नरहने बताउनुभयो । 
उहाँले मधेस आन्दोलन गर्ने दलीय नेतृत्वको वास्तविक माग थाहा पाएका मधेसका जनता समेत नागरिकताको सवालमा संविधान संशोधन गर्ने पक्षमा नरहेको बताउनुभयो । सोमबार बासु मावि भक्तपुरको ५४ औं तथा वासु कलेजको ८ औ वार्षिकोत्सव समारोहमा उपस्थित हुनुभएका विजुक्छेले बासु स्मारिकाको विमोचन पनि गर्नुभयो । 
कार्यक्रममा विद्यालय व्यबस्थापन समितिका अध्यक्ष सरोजराज गोसाई, जिल्ला शिक्षा अधिकारी अर्जुनकुमार रायमाझी, वागिश्वरी माविका प्रचार्य कृष्णप्रसाद धन्छा लगायतले सामुदायीक विद्यालयको शिक्षाको गुणस्तरलाई उच्च बनाउन सबै लाग्नु पर्नेमा जोड दिनुभयो ।
