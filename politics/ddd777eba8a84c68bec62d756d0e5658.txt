चुनावी तयारीमा जुट्दै काठमाडौं– २ को तरुण दल

काठमाडौं, भदौ १५ – प्रतिनिधिसभा र प्रदेशसभाको चुनावको मिति घोषणा भएसँगै राजनीतिक दलका भातृ संगठनहरु चुनाव केन्द्रित तयारीमा जुट्न थालेका छन् ।
प्रदेश नम्बर २ मा स्थानीय तहको चटारो चलिरहँदा अरु क्षेत्रमा भने संघ र प्रदेशको चुनावको तयारीमा हुन थालेको छ । चुनावकै तयारीका लागि काठमाडौं क्षेत्र नम्बर २ तरुण दलले भेला आयोजना गर्ने भएको छ । २ नम्बर क्षेत्रका तरुण दलका अध्यक्ष पुरुषोतम चौलागाईका अनुसार भदौ २४ गते शनिबार थलीस्थित एक पार्टी प्यालेमा भेला आयोजना गरिएको छ । 
भेलामा प्रत्येक वडाबाट कम्तिमा तरुण दल सम्बद्ध दश जना युवा सहभागी हुने र चुनावी तयारीका विषयमा छलफल गरिने चौलागाईको भनाइ छ ।
निर्वाचन क्षेत्र निर्धारण आयोगले उपत्यकाका क्षेत्रलाई यथावत राखेकाले चुनावी तयारीमा जुट्न दलका भातृ संगठनलाई सहज भएको छ ।
काठमाडौं– २ मा प्रदेशसभाका लागि महानगरपालिकाको ९ र ३२ नम्बर वडाको एक क्षेत्र र शंखरापुर नगरपालिका तथा कागेश्वरी मनहराको ४, ५, ६, ७, ८ र ९ वडा नम्बर वडालाई समेटेर अर्को क्षेत्र निर्धारण गरिएको छ ।
