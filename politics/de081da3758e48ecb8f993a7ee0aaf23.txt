संखुवासभामा शान्तिपूर्ण रुपमा मतदान हुँदै, ९७ वर्षका वृद्धा पनि मतदानमा सहभागी

संखुवासभा  असार १४ – संखुवासभाका १ सय ४७ वटै मतदान केन्द्रमा बुधबार बिहान ७ बजेदेखि शान्तपूर्ण र मर्यादित ढंगबाट स्थानीय तह चुनाव सुरु भएको छ । संखुवासभामा ९६ हजार ६ सय ६६ मतदाता रहेका छन् । 
संखुवासभाको खाँदबारीको टुँडिखेल केन्द्रमा ९७ वर्षका बिर्खबहादुर गुरुङले मतदान गर्नु भएको छ । २० वर्षपछि स्थानीय तहको चुनावमा मतदान गर्न पाउदा खुशी लागेको उहाँले बताउनुभयो । त्यस्तै टुँडिखेल केन्द्रमा किरिया बसिरहेका सुन्दर पुलामी मगरले पनि मतदान गर्नु भएको छ ।
पूर्व पर्यटनमन्त्री दीलनाथ गिरी र पूर्व खानेपानी तथा सरसफाई राज्यमन्त्री दीपक खड्काले धर्मदेवी नगरपालिकाको अमरुवा मावि मतदान केन्द्रबाट मतदान गर्नु भएको छ ।  त्यस्तै पूर्व स्वास्थ्य राज्य मन्त्री तारामान गुरुङले मकालु गाउँपालिकाको हेमान्द्री मावि सेदुवा केन्द्रमा मतदान गर्नु भएको छ । सुरक्षा स्थिती दह्रो पार्न म्यादी प्रहरी, नेपाल प्रहरी, सशस्त्र प्रहरी र नेपाली सेना परिचालन गरिएको सुरक्षा समितिले जनाएको छ ।
