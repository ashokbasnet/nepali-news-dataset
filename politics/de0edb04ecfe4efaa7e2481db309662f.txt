पदका लागि हुने चाकडी र दलाली एक हप्तामा देखिन्छ : भट्टराई

किरण लोहनी/उज्यालो । गोरखा, असोज १६ - पूर्व प्रधानमन्त्री डा. बाबुराम भट्टराईले अबको एक हप्तामा नेपाली राजनीतिमा पदका लागि हुने चाकडी र दलाली स्पष्ट देख्न सकिने बताउनु भएको छ । अबको हप्ता शक्ति केन्द्रसम्मको दौडधुपको अनेकौं नाटकको पटाक्षप हुने उहाँले बताउनुभयो ।
पूर्वप्रधानमन्त्री तथा गोरखा–१ का पूर्वसभासद्को रुपमा उहाँले शनिबार गोरखामा आयोजना गरेको भेटघाट, शुभ–कामना आदान–प्रदान तथा चियापान कार्यक्रममा उहाँले नेताहरुले पदका लागि कसरी चाकडी र दलाली गर्छन त्यो एक हप्तामा थाहा पाइने बताउनुभयो । ‘मैंले अहिले नै भन्दा अन्यथा अर्थ लाग्छ तर एक हप्ता पर्खिएर हेर्नुस’ उहाँले भन्नुभयोे ‘नाटक कसरी मञ्चन हुन्छ, कसरी पदका लागि चाकडी र दलाली गरिन्छ त्यो देख्नुहुन्छ ।’ 
अहिले एकै पटकमा राष्ट्रपति लगायत थुप्रै पद विज्ञापनमा रहेको व्यंग्य गर्दै भट्टराईले भन्नुभयो ‘त्यसको निम्ति कसरी लोभ्याइन्छ, शक्तिकेन्द्रसम्म कसरी मान्छेहरु धाउँछन् र के हुन्छ त्यो नाटक मैले त अलिअलि देख्न पाएको छु तपाईंहरुले पनि देख्दै जानुहोला ।’
तराई–मधेश र थारुवान बाहुल्य क्षेत्र नेपालको अत्यन्त संवेदनशील क्षेत्र रहेको भन्दै भट्टराईले भारतस“ग खुला सीमानामा जोडिएको यो क्षेत्रमा अशान्ति भयो भने त्यो अशान्तिको बहानामा छिमेकीले हस्तक्षेप गर्दा के हुन्छ ? र नेपालको राष्ट्रिय अखण्डतामाथि असर गर्छ कि गर्दैन ? भनेर प्रश्न गर्नुभयो । आफूले स्थिति बिग्रिएर अर्काले खेल्ने परिस्थिति आउनुभन्दा पहिले हामी आफैंले बुझेर यसको समाधान गरौं भन्दा राष्ट्रवादी ठान्नेहरुले उक्साउन खोजेको, देशलाई विखण्डनतिर लान खोजेको आरोप लगाएको भट्टराईले भन्नुभयो । त्यतिखेर राष्ट्रवादका कुराहरु गर्नेको स्वर अहिले मत्थर हुँदै गएको भट्टराईले बताउनुभयो । 
मौसमविद्ले समुद्रबाट आँधी आउने कुरा विभिन्न माध्यमबाट पहिले नै देखेर मान्छेहरुलाई सचेत गराएजस्तै राजनीतिकर्मीहरुले पनि अझ जो नेतृत्वमा छ उसले टाढाको देख्न सक्नुपर्ने उहा“ले बताउनुभयो । 
नयाँ संविधान बनेकोमा सबभन्दा खुशी
पत्रकार भेटघाट र त्यसअघि भएको शुभकामना आदानप्रदान कार्यक्रममा भट्टराईले आफूलाई नयाँ संविधान विरोधी भनेर प्रचार गरिएकोमा चित्त दुखाउनुभयो ।
भदौ १९ गते संविधानको अन्तिम संशोधन विधेयक प्रस्तुत गरेपछिको विचमा आन्दोलनकारी शक्तिलाई पनि समावेश गर्नेबारे आफूले कुरा राखेको तर त्यसलाई पछि गलत ढंगले ब्याख्या गरिएको भट्टराईको भनाई छ ।
आफूले उठाएका कुरालाई ध्यान नदिँदा अहिले समस्या बल्झिएको उहाँको दावी छ । ‘जे जस्तो भएपनि  संविधान बनेकोमा म जत्ति खुशी अरु को होला र ?’ भट्टराईले भन्नुभयो ‘१२ बुँदे सहमतिदेखि संविधानको अन्तिम शुद्धाशुद्धि हेर्ने सम्मको काममा आफूले नेतृत्व गर्न पाउँदा मलाई खुशी लागेको छ ।’
नयाँ संविधान जारी भएको सन्दर्भमा भट्टराईले कांग्रेस महामन्त्री कृष्ण सिटौलाको पनि प्रशंसा गर्नुभयो । ‘१२ बुँदेदेखि नै हामी सँगसँगै छौं, अहिले बनेको संविधानको हरेक धारा कि कृष्ण सिटौलालाई थाहा छ, कि मलाई थाहा छ’ उहाँले भन्नुभयो ।
पार्टी परित्याग आश्चर्यको विषय होइन
सम्बोधनकै क्रममा उहाँले आफ्नो एमाओवादी पार्टी परित्याग कुनै आकस्मिक विषय नभएको पनि बताउनुभयो ।
गत एक/डेढ वर्षदेखि नै संविधानसभाबाट संविधान बनेपछि मूलतः पूँजीवादी राजनीतिक क्रान्तिको चरण पूरा भएर आर्थिक क्रान्ति र समृद्धिको चरण सुरुवात हुने र त्यो स्थितिमा नयाँ राजनीतिक शक्तिको आवश्यकता पर्ने कुरा भन्दै आएको र अहिले असोज ३ गते संविधानसभाबाट संविधान जारी भएपछि पूँजीवादी राजनीतिक क्रान्तिको चरण पूरा भएको सन्दर्भमा नयाँ शक्ति निर्माणको छलफलका निम्ति सहज होस् भनेर नै आफूले पार्टी परित्याग गरेको उहाँको स्पष्टोक्ति थियो । 
नयाँ विचार, नयाँ राजनीतिक कार्यदिशा, नयाँ संगठन, नयाँ कार्यशैली, संस्कार सहितको नयाँ नेतृत्व भएको नयाँ शक्ति निर्माणका लागि बृहत् छलफलका लागि नै एक्लै पार्टी परित्याग गरेको उहाँले बताउनुभयो । 
पार्टी परित्याग गर्दा स्वतः नै संवैधानिक व्यवस्थाअनुसार व्यवस्थापिका–संसद् सदस्य पनि त्याग्नु पर्ने भएकाले सोहीअनुसार त्यागेकोले अन्यथा नमान्न पनि उहाँले मतदाताहरुलाई आग्रह गर्नुभयो । उहाँले आफूलाई जिताएर पठाउने नागरिकलाई धन्यवाद समेत दिनुभयो । आफ्नो पार्टी परित्यागबाट चिन्तित नहुन पनि उहाँले आग्रह गर्नुभयो ।
