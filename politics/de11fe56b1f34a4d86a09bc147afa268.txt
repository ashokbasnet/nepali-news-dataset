यस्तो देखियो सामाजिक सञ्जालमा चुनावी चहलपहल, कुन पार्टी के गर्दै ?

काठमाडौं, वैशाख २६ – स्थानीय चुनाव नजिकिँदै जाँदा राजनीतिक दलहरुलाई भोट माग्न, नागरिकका घरदैलोमा जान भ्याइ नभ्याई छ । दलहरु चुनावी नारा र गीत सुनाउँदै भोट माग्न व्यस्त छन् । पर्चा, झण्डा, गीत, टिसर्ट व्यानर आदि बनाएर रंगिँदै भोट माग्ने परम्परामा भने यसपाली केही फरक देखिएको छ । 
अघिल्ला वर्षको बेला गाउँगाउँमा गएर नागरिकसँग अन्तक्रिया गरेका राजनीतिक दलहरु त्यसलाई निरन्तरता दिए पनि यो वर्ष सामाजिक सञ्जालमा पनि चुनावी प्रचार प्रसार गर्न व्यस्त छन् । सबैजसो उम्मेदवारहरुले सामाजिक सञ्जालमार्फत चुनावी प्रचार प्रसारलाई तिव्रता पारेका छन् । त्यसैगरी पार्टीहरुले पनि आफूले गरेका कामलाई सामाजिक सञ्जालमार्फत प्रचार प्रसार गर्दै भोट माग्ने भाँडोको रुपमा प्रयोग गरेका छन् । 
चुनावी घोषणापत्र फेसबुकमार्फत लाइभ गर्नुका साथै विभिन्न उम्मेद्वारहरुलाई फेसबुकमार्फत लाइभ अन्तक्र्रिया गर्नेसम्मका कामहरु सामाजिक सञ्जालमार्फ भएका छन् । समाजिक सञ्जाल प्रयोगकर्ताको संख्या बढ्दै जानु र सामाजिक सञ्जालको प्रभाव राम्रो हुने भएकाले राजनीतिक दलहरुले यसको सदुपयोग गरेका छन् ।
कुन दलले के के गरे समाजिक सञ्जालमार्फत ?
खासगरी शहर केन्द्रित उम्मेदवारहरुले सामाजिक सञ्जालमार्फत आफ्नो चुनावी अभियानलाई तिव्रता दिएका छन् । उनीहरुले सामाजिक सञ्जालका विभिन्न फेसबुक पेज बनाएर आफ्ना चुनावी नारादेखि पार्टीका योजनासम्म शेयर गर्न भ्याएका छन् । यसरी समाजिक सञ्जालमार्फ आफ्ना योजना प्रचार प्रसार गरेका केही दलका बारेमा हामी तपाईलाई जानकारी गराउँछौं । 
नेपाली कांग्रेस
सबैभन्दा ठूलो दल नेपाली कांग्रेसले सामाजिक सञ्जालमार्फ चुनावी प्रचार प्रसार तिव्र रुपमा गरेको छ । चुनावी प्रचार प्रसारमा घरदैलो कार्यक्रमदेखि सामाजिक सञ्जालमासम्म कांग्रेसले आफ्ना योजना र आफूले गरेका कामहरुको चर्चा गरेको छ । 
नेपाली कांग्रेस फेसबुक पेजमार्फत आफ्नो चुनावी नारा प्रचार प्रसार गरेको छ । नेपाली कांग्रेस लोकतन्त्र र राष्ट्रियताको संवाहक भएको भन्दै देशका विभिन्न कालखण्डमा कांग्रेस नेतृव्तदायी भूमिका निर्वाह गरेको चर्चा गरेको छ । 
राणा शासनदेखि पञ्चायतका विरुद्ध र राजाका विरुद्ध काग्रेसले शान्तिपूर्ण आन्दोलनको नेतृत्व गरेको चर्चा गरेको छ । कांग्रेसले माओवादीलाई शान्तिपूर्ण राजनीतिमा ल्याएर लोकतन्त्रसम्मको यात्रा गरेको दाबी गर्दै कांग्रेसलाई भोट हाल्न आह्वान गरेको छ ।  

त्यस्तै संविधान जारी गर्ने काम पनि कांग्रेसकै नेतृत्वमा भएको कांग्रेसले अहिलेसम्मका संकटहरु टारेको दाबी गर्दै कांग्रेसलाई भोट दिनु पर्ने भन्दै पाँच मिनेट लामो भिडियो नेपाली कांग्रेसको फेसबुक पेजमा अपलोड गरेको छ । कांग्रेसले ‘सबै अट्ने देश र सबैलाई जोड्ने कांग्रेस’ भएको दाबी गर्दै भोट मागेको छ । 
त्यस्तै आफ्ना उम्मेद्वारका बारेमा चर्चा गर्दै सामाजिक सञ्जालमार्फत कांग्रेसले भोट मागेको छ । आफ्ना गीत तथा भिडियो सामाजिक सञ्जालमा सार्वजनिक गर्दै कांग्रेसले भोट मागेको छ । कांग्रेसको घोषणापत्रमा के छ भन्दै फेसबुक पेजमार्फत युवानेता गगन थापा र विश्वप्रकाश शर्मासँग लाइभ अन्तक्र्रियासम्मका कार्यक्रम कांग्रेसले गरिसकेको छ ।
नेकपा एमाले
दोस्रो ठूलो दल नेकपा एमालले पनि सामाजिक सञ्जालमार्फत चुनावी प्रचार प्रसारमा तिव्र रुपमा लागेको छ । कम्युनिष्ट पार्टी अफ नेपाल युएमएल फेसबुक पेज र विभिन्न स्पोन्सर पेजमार्फत एमाले चुनावी प्रचार प्रसारमा लागेको छ । काठमाडौंका मेयरका उम्मेद्वार विद्यासुन्दरको विजय भए काठमाडौं भ्रष्टाचार मुक्त हुनेदेखि नमुना शहर बनाउने सम्मका नारा सामाजिक सञ्जालमार्फत सार्वजनिक गर्दै प्रचार प्रसारमा एमाले जुटेको छ । 
त्यस्तै फेसबुक पेजमार्फत घनश्याम भुषाल, प्रदिप ज्ञावलीलगायतका नेतासँग लाइभ अन्तक्र्रियाका कार्यक्रम गर्दै एमाले सामाजिक सञ्जालमा निकै सक्रिय देखिएको छ । मनमोहनको पालामा एमालेले वृद्धभत्ताको सुरुवात गरेको भन्दै त्यसलाई थप प्रभावकारी बनाउने र बुढेसकालको साथी भनेकै एमाले हो भन्दै एमालले आफूतर्फ सामाजिक सञ्जालमार्फत आकृषित गरेको छ ।  

आफ्नो गाउँ आफैं बनाउ वृद्धलाई भत्ता, गाउँगाउँमा विकास गर्दै जनमुखी सत्ता लगायतका नारा शेयर गर्दै एमालले भोट मागेको छ । अघिल्ला चुनावहरुमा जस्तो घरदैलो कार्यक्रम मात्रै नभएर सामाजिक सञ्जालमार्फत पनि चुनावी अभियानलाई तिव्रता एमालेले दिएको छ । 
माओवादी केन्द्र
तेस्रो ठूलो दल माओवादी केन्द्रले पनि सामाजिक सञ्जालमार्फत चुनावी प्रचार प्रसारलाई तिव्रता दिएको छ । लोकतन्त्र, गणतन्त्रको उपलब्धी आफ्नो भएको भन्दै माओवादी केन्द्रले नागरिकलाई आफूतर्फ आकर्षित गरेको छ । माओवादी केन्द्रका अध्यक्षका पालामै मूल्यवृद्धी कम भएको, लोडसेडिङ मुक्त भएको, मेलम्ची खानेपानी आयोजनाको काम तिव्र गतिमा भएको, नेपालको पानी जनताको लगानी भन्दै यस सरकारले विद्युतमा लगानी गर्ने भएको जस्ता आफूले गरेका राम्रा कामलाई सामाजिक सञ्जालमार्फत प्रचार प्रसार गर्दै भोट मागेको छ ।  
संघीयता एजेण्डा माओवादी कै भएको र संघीयता कार्यान्वयनसँगै गाउँ गाउँमा सिंहदरबार पुगेको माओवादी केन्द्रले दाबी गर्दै ‘गफ गर्नेलाई सुनाै, काम गर्नेलाई चुनाै’ भन्दै नागरिलाई अपिल गरेको छ ।  

त्यस्तै महिला नेतृत्वमा पनि अन्य दल भन्दा आफू अगाडि रहेको दाबी गर्दै माओवादी केन्द्रले लोजिकल युथ फेसबुक पेजमार्फत आफ्नो चुनावी प्रचार प्रसारलाई तिव्रता दिएको छ । माओवादी सम्बद्ध गीत, नारा र आफूले गरेका कामको चर्चा सामाजिक सञ्जालमा गदैृ माओवादी केन्द्रले भोट मागेको छ । त्यस्तै माओवादी केन्द्रका उम्मेद्वारहरुका बारेमा परिचय दिँदै उनीहरुको योजना पनि सामाजिक सञ्जालमा शेयर गर्दै माओवादी केन्द्रले आफूतर्फ नागरिकलाई आकर्षित गरेको छ । 
राप्रपा
चौथो ठूलो दल राष्ट्रिय प्रजातन्त्र पार्टी पनि सामाजिक सञ्जालमार्फत चुनाव प्रसार प्रसार गर्न निकै अगाडि देखिन्छ । राप्रपा पार्टीका अन्य उम्मेद्वार भन्दा पार्टीका अध्यक्ष कमल थापा सामाजिक सञ्जालमा निकै सक्रिय छन् । थापाले आफ्नो ट्वीटर ह्याण्डल के.टी. नेपालमार्फत चुनावी प्रचार प्रसारलाई तिव्रता दिनुभएको छ । आफ्नो एजेण्डा हिन्दु राष्ट्र बनाउँदै राप्रपाले चुनावी प्रचार प्रसारलाई व्यापक बनाएको छ । 


#स्थानियचुनाव "हिमाल पहाड मधेस सबैको चाहना बिकास, सुशासन र हिन्दुराष्ट्रको स्थापना" #भोटगरौं pic.twitter.com/4gVztwdB00
— Kamal Thapa (@KTnepal) April 14, 2017

‘हिमाल, पहाड मधेश सबैको चाहाना’  
विकास, सुशासन र हिन्दुराष्ट्रको स्थापना’
जस्ता नारा बनाउँदै राप्रपाले आफ्नो चुनावी योजनलाई शेयर गरेको छ । राष्ट्रिय, प्रजातन्त्र र उदारवाद आफ्नो मुल मन्त्रको रुपमा लिएको, सबल, सक्षम र अधिकार सम्पन्न स्थानीय सरकारको स्थापना गर्नु आफ्नो प्रमुख प्राथमिकता भएको भन्दै पाँच मिनेट लामो भिडियो कमल थापाले ट्वीटरमा सार्वजनिक गर्दै चुनावी प्रचार  प्रसार गर्नुभएको छ । आफ्नो घाषणापत्रमा उल्लेख भएको बन्द नगर्ने व्यवस्थालाई आफूले जितेको ठाउँमा कानुन बनाएरै कार्यान्वयन गर्ने सम्मका चुनावी नारा राप्रपाको सामाजिक सञ्जालमा देख्न सकिन्छ  ।
त्यस्तै अध्यक्ष कमल थापाले चुनाव सम्बन्धी विभिन्न जिज्ञासाको उत्तर दिने भन्दै फेसबुकमार्फ लाइभ अन्तक्र्रिया समेत गरिसक्नुभएको छ ।
नयाँ शक्ति
बाबुराम भट्टराई नेतृत्वको नयाँ शक्ति नेपाल पनि सामाजिक सञ्जालमार्फत चुनावी प्रचार प्रसार गर्न व्यवस्त छ । आजसम्म नेपाली नागरिक व्यवस्था फेर्नका लागि लडेको र ती लडाईमा सफल भएको भन्दै नयाँ शक्ति नेपालले अब आर्थिक क्रान्ति गर्नु पर्ने र त्यसका लागि नयाँ शक्तिलाई भोट हाल्न अपिल गरेको छ । 
व्यवस्था बदलियो, अब अवस्था बदल्नु छ । अबको निकास, आर्थिक विकास । समृद्धी सम्भव छ, हाम्रै पालामा लगायतका नारा सामाजिक सञ्जालमा पोष्ट गरेको छ । नयाँ शक्ति नेपालले आफ्नो पाँच प्रतिवद्धता समृद्धि, सामावेशी लोकतन्त्र, सुशासन, स्वाधिनता र सम्मुनत समाज भएको भन्दै झण्डै एक मिनेट लामो भिडियो युट्वमा अपलोड गर्दै आफ्नो योजना सार्वजनिक गरेको छ ।  

संघीय समाजवादी फोरमसँग सहकार्य गरेर चुनावी मैदानमा उत्रेको नयाँ शक्तिले आफ्ना उम्मेद्वारका धारणा पनि सामाजिक सञ्जालमार्फ सार्वनिक गरेको छ । त्यस्तै आफ्नो चुनावी गीत पनि सामाजिक सञ्जालमा शेयर गर्दै नयाँ शक्तिले चुनावी प्रचार प्रसारलाई तिव्ता दिएको छ । 
साझा पार्टी
रविन्द्र मिश्र नेतृत्वको साझा पार्टीले पनि काठमाडौं महानगरपालिका लगायतका केही ठाउँमा उम्मेद्वारी दिएको छ । पहिलो पटक चुनावमा भाग लिएको साझा पार्टी घरदैलो कार्यक्रम भन्दा पनि बढी समाजिक सञ्जालमार्फत प्रचार प्रसारलाई तिव्रता दिएको छ । सामाजिक सञ्जालमा आफ्ना चुनावी योजना प्रस्तुत गर्दै साझा पार्टीले काठमाडौंको मुहार फेर्न साझा पार्टीलाई भोट हाल्न आग्रह गरेको छ ।  

असल सोचौं, असल रोजौं भन्दै आफ्ना उम्मेद्वारलाई भोट हाल्न साझाले आग्रह गरेको छ । त्यस्तै साझाले आफ्नो उम्मेद्वारहरुलाई फेसबुकमार्फत लाइभ अन्तक्र्रिया समेत गराइसकेको छ । बागमति सरसफाइका अभियन्ता मध्येका एक किशोर थापालाई काठमाडौं महानगरपालिकाको उम्मेद्वार बनाएको साझाले उनले गरेका काम सामाजिक सञ्जालमार्फत प्रचार गर्दै भोट मागेको छ । यस पार्टीका अध्यक्ष रविन्द्र मिश्र पनि सामाजिक सञ्जामा निकै सक्रिय रुपमा चुनावी प्रचार प्रसारमा लाग्नुभएको छ । 
विवेकशिल नेपाली
२१ वर्षे रञ्जु दर्शनालाई काठमाडौं महानगरपालिकाको मेयरमा उम्मेद्वार बनाएको विकेकशिल नेपालीले पनि अन्य दलको जस्तै सामाजिक सञ्जालमार्फत चुनावी प्रचार प्रसारलाई तिव्रता दिएको छ । नयाँ शक्तिले आफ्नो फेसबुक पेज विकेकशिल नेपाली मातर्फ चुनाव सम्बन्धी विभिन्न नारा तथा भिडियो सार्वजनिक गर्दैै भोट मागेको छ । विवेकशिलले आफ्नो उम्मेद्वारसँगको भेटघाट तथा आफूले गरेका कार्यक्रमहरुको बारेमा पनि सामजिक सञ्जालमार्फत जानकारी दिने गरेको छ । रञ्जु दर्शना तथा विवेकशिललाई नै किन रोज्ने भन्दै विवेकशिल नेपालीले एक मिनेट लामो भिडियो सामाजिक सञ्जालमा पोष्ट गर्दै भोट मागेको छ ।  

यस्तै अन्य विभिन्न पार्टीले पनि चुनावी प्रचार प्रसारका रुपमा सामाजिक सञ्जाललाई प्रयोग गरेका छन् । उनीहरुले आफूलाई भोट दिनु पर्नेको कारण, आफूले गरेका कामहरु, आफ्ना भावि योजना लगायत समेटेर सामाजिक सञ्जाल मार्फत भोट मागेका छन् । अघिल्ला चुनावहरुमा सामाजिक सञ्जालमार्फत यसरी भोट माग्ने तथा प्रचार प्रसार गर्ने चलन नभएपनि यो वर्षको चुनावमा भने सबैजसो पार्टीले  सामाजिक सञ्जालको सदुपयोग गर्दै सामाजिक सञ्जालमार्फत नागरिकलाई आफ्ना बारेमा जानकारी दिँदै सामाजिक सञ्जालबाट अन्तक्र्रिया समेत गरेका छन् ।
