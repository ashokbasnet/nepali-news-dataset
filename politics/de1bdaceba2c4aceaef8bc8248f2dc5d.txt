पूर्व राजा ज्ञानेन्द्र शाह सिमरामा

बारा, चैत २८ – पूर्वराजा ज्ञानेन्द्र शाह धार्मिक भ्रमणका लागि शुक्रबार सिमरा पुग्नु भएको छ ।
दुईहप्ता लामो भ्रमणका लागि सिमरा गएका शाह नातेदार प्रभुशमशेर राणाको सिमरामा रहेको निवासमा बस्नु भएको छ । तीन दिन राणाको निवासमा बसेर उहाँ बैशाख १ गते धरानको चतरामा चलिरहेको महाकुम्भ मेलामा जाने कार्यक्रम रहेको सञ्चार सहयोगी अस्मिता भण्डारीले जानकारी दिनुभयो ।
धरानबाट बैशाख २ गते फेरि सिमरा फर्किएपछि शाह दुई हप्तासम्म सिमरामा नै बस्ने कार्यक्रम रहेको छ । सिमरा बसाईका क्रममा उहाँले पर्सा र बारामा रहेका विभिन्न मठमन्दिरमा दर्शन तथा पूजापाठ गर्नुका साथै आफ्ना समर्थकहरुसंग भेटघाट गर्नुहुनेछ ।
पूर्वराजा ज्ञानेन्द्रले वीरगञ्जको माइस्थानमा रहेको गहवामाई मन्दिर, महावीर मन्दिर, प्रगतिनगरमा रहेको गायत्री मन्दिर, भूटनदेवी मन्दिर, पोखरियामा रहेको शिव मन्दिर, सखुवा प्रसौनीमा रहेको शिव बाबा खाकी मन्दिरमा पनि दर्शन गर्ने कार्यक्रम रहेको सञ्चार सहयोगी भण्डारीले बताउनुभयो ।
