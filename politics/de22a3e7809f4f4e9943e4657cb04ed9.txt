कांग्रेसको पर्वत जिल्ला कार्यालय बन्द

दुर्गाप्रसाद शर्मा/उज्यालो । पर्वत, पुस १६ - समानुपातिकमा जिल्लाबाट कसैको नाम नपरेपछि नेपाली कांग्रेस पर्वतको पार्टी कार्यालय अनिश्चितकालका लागि बन्द गरिएको छ ।
पर्वत जिल्लाबाट ४ जनाको नाम समानुपातिकमा पारेपनि एक जनालाई पनि समानुपातिकबाट सभासद नबनाएपछि जिल्ला कार्यालय अनिश्चितकालका लागि बन्द गरिएको हो ।
जिल्लाबाट पहिले संविधानसभा र दोस्रो संविधानसभामा पनि एक जना नेतालाई पनि समानुपातिक सभासद नबनाएको आक्रोशमा तालाबन्दी गरेको कांग्रेस  कार्यकर्ताले बताए ।
पार्टीमा लामो समय काम गरेका र दुःख पाएकालाई पन्छाएर अवसरवादीहरुलाई समानुपातिक सभासद चयन गरेकोले अनिश्चितकालका लागि बन्द गरिएको महाधिवेशन प्रतिनिधि डिल्ली लामिछानेले बताउनुभयो  ।
‘समानुपातिकबाट सभासद छान्ने क्रममा बिधी र प्रकृयालाई भन्दा गुटलाई प्राथमिकता दिइयो’ उहाँले भन्नुभयो ‘पार्टीमा इमान्दार कार्यकर्तालाई पाखा लगाउने निर्णयका बिरुद्ध आन्दोलनको आवश्यकता देखियो ।’ अघिल्लो संबिधानसभामा पनि नेपाली कांग्रेसले पर्वतलाई उपेक्षा गरेको र यसपटक समेत बेवास्ता भएको आरोप उहाँले लगाउनुभयो ।
पर्वतबाट समानुपातिक निर्वाचन प्रणालीअन्र्तगत कांग्रेसबाट पार्टी सभापति लालकाजी गुरुङ, महासमिति सदस्य रेखा गुरुङ, महाधिवेशन प्रतिनिधि गिरिराज गौतम र नेपाल टे«ड युनियन कांग्रेस स्वतन्त्रका केन्द्रीय उपमहासचिव ललितकला गुरुङ उम्मेदवार हुनुहुन्थ्यो ।   
धौलागिरीका चार जिल्ला मध्ये बागलुङकी रत्ना शेरचन मात्रै समानुपातिकबाट सभासदमा सिफारिसमा पर्नुभएको छ । शेरचन अघिल्लो संबिधानसभामा पनि नेपाली कांग्रेसको तर्फबाट धौलागिरीमा एक्लो समानुपातिक सभासद हुनुहुथ्यो  । प्रत्यक्षतर्फ नेपाली कांग्रेसले पर्वतमा एक स्थान जितेको छ ।
