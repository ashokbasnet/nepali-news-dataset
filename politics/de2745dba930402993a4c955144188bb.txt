संशोधन विधेयक रोक्ने आदेश दिन सर्वोच्चद्वारा अस्वीकार, सत्ता पक्ष उत्साहित

प्रकाश ढकाल/उज्याालो ।
काठमाडौं, पुस १८ – संसदमा दर्ता भएको संविधान संशोधन विधेयक रोक्न अन्तरिम आदेश जारी गर्न सर्वोच्च अदालतले अस्वीकार गरेको छ । अधिवक्ता टिकाध्वज खड्का र बिष्णुबहादुर राउतलगायतले प्रदेशसभाको सहमतिविना सीमाङ्कन हेरफेर हुन नसक्ने भन्दै दर्ता गरेको रिटमाथि सुनुवाई गर्दै अन्तरिम आदेश जारी गर्नुनपर्ने ठहर गरेको हो । 
निवेदनकले संशोधन प्रस्ताव रोक्न अन्तरिम आदेश जारी गर्न माग गरेका थिए । रिटको सुनुवाई गर्दै प्रधानन्यायाधीश सुशीला कार्की र न्यायाधीश ईश्वरप्रसाद खतिवडाको इजलासबाट जारी भएको आदेशमा भनिएको छ, ‘विधायन प्रक्रियामा रहेको विषयमा विधायिकाले आफ्नो दृष्टिकोण प्रयोग गर्न नपाउँदैको अवस्थामा न्यायपालिकाबाट प्रक्रिया नै रोक्ने आदेश जारी गर्नु उचित देखिएन ।’ 
सर्वोच्चले संविधान संशोधन भएपछि भने त्यसको न्यायिक पुनरावलोकनमार्फत संवैधानिक प्रश्नको परिक्षण गर्न सकिने उल्लेख गरेको छ ।
सत्ता पक्षलाई राहत
सर्वोच्चको आदेशपछि संविधान संशोधन विधेयक जसरी पनि अघि बढाउने तयारीमा रहेको सत्ता पक्ष उत्साहित भएको छ । प्रमुख प्रतिपक्षी एमालेसहितका दलले संशोधन प्रस्ताव गैरसंवैधानिक भएको जिकिर गर्दै संसद अवरोध गर्दै आएका छन् । 
सर्वोच्चले प्रदेशको सिमाङ्कन हेरफेर गर्न सकिने आशयको आदेश जारी गरेपछि विपक्षी एमालेसहितका दलमाथि थप दबाब सिर्जना भएको छ । अधिवक्ता खड्का र राउतले मंसिर १६ गते संशोधन प्रस्ताव खारेजीको माग गर्दै रिट दायर गर्नुभएको थियो । संविधानको धारा २७४ मा प्रदेशको सीमाङ्कन परिमार्जन गर्न सम्बन्धित प्रदेशसभाको बहुमतले अनुमोदन गर्नुपर्ने व्यवस्था छ ।
