मोदीले भन्ने धन्यवाद जस्तो पनि हुन सक्छ

काठमाडौं, कात्तिक ३० – सार्क शिखर सम्मेलनको बेला नेपाल आउँदा भारतीय प्रधानमन्त्री नरेन्द्र मोदीले लुम्बिनी र जनकपुरमा सम्बोधन गर्ने हो या होइन अझै टुंगो लागेको छैन । कसैले सम्बोधन गर्ने रे भनेका छन् भने कसैले चाहिँ होइन रे पनि भन्दै आएका छन् ।
खास कुरो के हो त भन्ने उज्यालोको जिज्ञासामा परराष्ट्रमन्त्री महेन्द्रबहादुर पाण्डेले भन्नुभयो, ‘म परराष्ट्रमन्त्री हुँ, हामीलाई प्राप्त औपचारिक जानकारी अनुसार उहाँले सम्बोधन गर्ने कुनै कार्यक्रम छैन, बाहिर सडकमा कसले के भन्यो भन्ने विषयमा मैले भन्नु केही छैन ।’
मन्त्री पाण्डेका अनुसार मोदी जनकपुर र लुम्बिनी भने पक्का जानु हुनेछ । तर सम्बोधनको लागि होइन, पूजापाठ र दर्शनको लागि । विदेशका विशिष्ट पाहुना आउने कार्यक्रम भएकाले उहाँलाई स्वागत गर्न त्यहाँ सरकारका एकजना वरिष्ठ मन्त्री पुग्नेछन् । ‘वरिष्ठ पाहुना आफ्नो ठाउँमा आउँदा स्थानीयबासिन्दाले केही उपहार दिनु स्वभाविक हो, जनकपुर र लुम्बिनीमा पनि उहाँलाई स्थानीयको तर्फबाट उपहार दिने कार्यक्रम छ’ मन्त्री पाण्डेले भन्नुभयो, ‘त्यसरी उपहार पाइसकेपछि उहाँले धन्यवाद भन्नुहोला, त्यत्ति हो ।’
तर धन्यवाद भन्ने तरीका र शैली पनि फरक फरक हुन्छन् । ठूलै समारोहमा उपहार पाएको बेला नजिकै माइक छ भने त्यहाँ उभिएर केही बोल्न मन लाग्ला । मञ्चमै उभिएर पनि धन्यवाद भन्न सकिएला । अथवा हातमा उपहार पाउने बित्तिकै छोटकरीमा धन्यवाद पनि भन्न सकिन्छ । मोदीले भन्ने धन्यवाद चाहिँ कस्तो खालको हो त ? ‘त्यो जस्तो पनि हुन सक्छ, उहाँले छोटकरीमा भन्नुहुन्छ कि केही मिनेट समय लिएर धन्यवाद भन्नुहुन्छ भन्ने कुरा यसै भन्न सकिन्न’ परराष्ट्रमन्त्री पाण्डेले भन्नुभयो, ‘तर एउटा कुरा प्रष्ट चाहिँ के हो भने उहाँले औपचारिक रुपमा सम्बोधन गर्ने भन्ने जानकारी सरकारलाई अहिलेसम्म आएको छैन ।’
परराष्ट्रमन्त्री पाण्डेको कुरा सुन्दा मोदीले औपचारिक रुपमा सम्बोधन गर्ने कार्यक्रम नभएपनि लुम्बिनी र जनकपुर पुग्दा धन्यवाद मात्रै भनेर चुप लाग्लान् भन्ने अनुमान गर्न सकिन्न । मान्छेको घुईंचो देखेपनि बोल्न पनि सक्छन् । ‘यसअघि नेपाल आउँदा मोदीले संविधानसभामा सम्बोधन गर्ने कार्यक्रम थियो, त्यसै अनुसार भयो पनि’ मन्त्री पाण्डेले भन्नुभयो, ‘तर सडकमा ओर्लिएर हात मिलाउँछन् भन्ने पूर्व जानकारी थिएन नि ।’
