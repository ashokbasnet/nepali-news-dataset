विपीलाई पदयात्रामा गन्हाउने दही

काठमाडौं, साउन ३ र्‍ संस्थापक नेता विपी कोइरालाको जन्मशताब्दीलाई कांग्रेसले यसपटक भव्य रुपमा मनाउने भएको छ ।
साउन ६ गतेको विपी स्मृति दिवस र भदौ २४ गतेको जन्म दिवसको अवसरमा कांग्रेसले विशेष कार्यक्रम गर्न लागेको हो ।
वि.सं. २००३ सालमा विपी लगायतका नेताहरुलाई विराटनगरबाट पक्राउ गरी अड्डासार गर्दै काठमाडौं ल्याएको बाटो र बास बसेको ठाउँमा विशेष कार्यक्रम गर्न लागिएको हो ।
विपी कोइरालालाई पक्राउ गरी विराटनगरबाट काठमाडौसम्म ल्याइएको बाटो सुनसरीको धरान, धनकुटा, भोजपुर, खोटाङ, ओखलढुंगा, रामेछाप, सिन्धुली, काभ्रे, भक्तपुर हुँदै काठमाडौसम्म पदयात्रा गरिने काँग्रेसका कार्यवाहक सभापति रामचन्द्र पौडेलले जानकारी दिनुभयो ।
विराटनगरबाट काठमाडौं ल्याउँदाको यो घटनालाई बिपीले आफ्नो पुस्तक आत्मवृत्तान्तमा पनि उल्लेख गर्नुभएको छ । विराटनगर जुट मिलको आन्दोलन, सहयात्री नेताहरुको प्रसँग र काठमाडौं सम्म पुग्दाको अरु रोचक तथ्य आत्मवृत्तान्तमा समेटिएको छ ।
विपीको आत्मवृत्तान्तमा उल्लेख अंश यस्तो छ :
१९४७ मार्चको कुरा हो । जनवरी २५ मा नेपाली राष्ट्रिय काँग्रेस बन्छ र मार्चमा त्यो आन्दोलन सुरू हुन्छ । त्यो आन्दोलन गिरिजाको नेतृत्वमा भएको थियो । मजदूरहरूको केहि खास अधिकारहरूको प्राप्तिका लागि भएको थियो । त्यहाँ वास्तवमा मजदूरहरूको कुनै अधिकार थिएन । मिल मालिकले जे मन लाग्यो गर्थ्यो । गिरिजाहरू त्यस मिलमा कारिन्दाको काम गर्थे । गिरिजा, तारीणी, मनमोहन अधिकारी, युवराज यिनीहरू सबै त्यस मिलका कर्मचारी थिए । त्यहाँ मजदूरलाई निकै थिचोमिचो गरेर राखेका थिए त्यस मिलका दुइर्‍चार जनाले । मजदूरहरूको बस्ने व्यवस्था खराब थियो । पानीको कुनै व्यवस्था थिएन उनीहरूको क्वार्टरमा । ती सबैको माग राखेर उनीहरूले हडताल सुरू गरेका थिए । पूर्णतः मजदूर हकहीतमा त्यो आन्दोलन सुरू भएको थियो । उनीहरूले ट्रेड युनियन बनाउन पाउने अधिकारको पनि माग गरेका थिए । त्यो माग राजनैतिक अधिकारको थियो । तर पहिलो राजनैतिक कार्वाही त्यो भएको थियो नेपालको भूमीबाट । त्यसले कत्रो स्पन्दित गर्‍यो देशलाई र कति अनुकुल प्रतिकृया भयो त्यसको । अनि मलाई पनि टेलिग्राम आयो,तपाइँ आउनु पर्‍यो भनेर । किनभने यो कार्वाही त राजनैतिक स्वरूपको थियो । सरकार र मिल मालीकहरू सँयुक्त भए र यता मजदूरहरूलाई जनताको ब्यापक समर्थन थियो ।
त्यसबखत बिराटनगरमा जनरल राम शम्सेर बडा हाकिम थिए । अनि म पुगेँ । हामीहरूले राष्ट्रीय काँग्रेसको तर्फबाट पूरा समर्थन गर्‍यौँ । त्यसको राजनैतिक महत्व यसकारणले मात्र थिएन कि ५र्‍७ हजार मजदूरहरूले हडताल गरेका थिए । त्यो नेपालको भूमीमा खुल्ला रूपले निर्धक्क भएर सरकारको अवज्ञा गरेर गरेको पहिलो आन्दोलन थियो । गाउँर्‍गाउँबाट मान्छेहरू आए । हडताल गरेका ५र्‍७ हजार मजदूरहरूलाई ख्वाउनु पर्ने स्थिति थियो । साराले चामल दिए,दाल दिए,पैसा दिए र हडताल चल्यो । पद्म समसेर त्यसबखत प्रधानमन्त्री थिए ।
मनमोहन अधिकारीले म कम्युनिष्ट पार्टीको तर्फबाट बोल्छु भनेका थिए । कम्युनिष्ट पार्टी त्यसैबखत देखि देखा परेको छ । मैले यो किन भन्न खोजेको भने कम्युनिष्ट पार्टी पछि जन्मेको होइन । नेपाली काँग्रेसकै हाराहारी उसको प्रादुर्भाव भएको छ । भारतको कम्युनिष्ट पार्टीले पनि मनमोहनलाई खुला दिलले समर्थन गरेको थियो । जस्तै दार्जलिँगबाट माहिला बाबु थिए । पछि उनी भारतीय संसदको सदस्य पनि भए । उनी पनि आएर बोलेका थिए । नेपाली काँग्रेसलाई सोसलिष्टहरूले मद्दत गरेका हुन् तर त्यसको कुनै वरिष्ठ नेता आएको थिएन ।
सरकार अल्मलिए जस्तो थियो । कुनै कार्वाही पनि गर्दैन,केहि पनि गर्दैन । हामीहरू जुलुश प्रदर्शन गराइरहेका थियौँ । मानिसहरू गाउँर्‍गाउँमा सम्पर्क गर्दै थिए । पूरा देश त्यसबाट आन्दोलित जस्तो भएको थियो । अनि पछि सरकारले सेना पठायो । यति दिन सरकार किन पर्खिरहेको थियो भन्ने कुरा पछि स्पष्ट हुन आयो । सेना त्यहाँ पुगेको भोलिपल्ट बिहानै सबैलाई समात्यो । सबभन्दा पहिले तारिणीलाई समात्यो,गिरिजालाई समात्यो अनि म समातिएँ । त्यहि दिन बिहान म त्यो जूट मिलको मूख्य द्वारमा पिकेटिँगमा जाने भएको थिएँ । ठूल्दाजु त्यसबेला बिराटनगरबाट जोगबनी तिर लाग्नुभयो । हामी समातियौँ । त्यो गर्मीको बेला थियो मार्च अप्रिलको बेला ।
समातेको दिन हामीलाई बडा हाकिमकहाँ लिएर गयो । बडा हाकिमकहाँ चौरमा राखिदियो र बडा हाकिमले त्यहाँ वायरलेसबाट काठमाण्डु सम्पर्क गर्न थाल्यो,हामीलाई के गर्ने कसो गर्ने भनेर । उनीहरूलाई आफैँले कुनै निर्णय गर्ने आँट पुगिरहेको थिएन । हामीहरू ६ जनालाई गिरफ्तार गरेको थियो । मलाई,गिरिजा,तारिणी,बिकु,मनमोहन र युवराजलाई । समातेर ४ घण्टा राख्यो बडा हाकिमकहाँ । त्यहाँ हामीलाई चिया पनि दिएको थिएन पानी पनि दिएको थिएन । बडा हाकिम् भेट्न पनि आएन । हदराज थियो त्यसले एक बाल्टी चिया बनाएर ल्यायो । मैले हदराजलाई त्यहाँ पहिलो पटक भेटेको थिएँ ।
त्यहाँबाट सशस्त्र सिपाहीहरूको डफ्फाले हामीलाई फुर्से लिएर गयो । फुर्सेमा एउटा काठ गोदाम थियो । हामीलाई त्यहि काठ गोदाममा राती राखे । दीर्घराज शायद त्यहाँ थियो । उसले फलफुल,बिस्कुटहरू,चिया,बट्टाका दुधहरू ल्याइपुर्‍याएको थियो । त्यहाँबाट हामी बिहानै चिया खाएर हिँड्यौँ । धनकुटा पुग्न फुर्सेबाट दिनभरीको बाटो हिँड्नु थियो । पहाडमा हिँड्ने कसैको बानी थिएन । बीच बाटोमा पुगेपछि म त अलिकति थाकेको थिएँ,युवराज त बेहोश नै भयो । बडा हाकिम बस्ने ठाउँनेरको कुरा हो त्यहाँ एउटा टक्सार घर थियो । अघि त्यहाँ एउटा टक्सार रहेछ । त्यसका त्यहाँ फलामका ठूल्ठूला प्रेसहरू थिए । त्यहाँ हामीलाई एउटा कोठामा राखे । अगाडी पट्टी दिशा गर्ने एउटा छाप्रो थियो । टक्सार बजार भित्रै थियो । त्यहाँबाट जता जान पनि पायक पर्थ्यो । हाम्रो बारेमा सरकारको रूख त्यति स्पष्ट भैसकेको थिएन । हामीलाई आपसमा कुरा नगर भन्थे तर हामी निर्धक्क कुरा गर्थ्यौँ । एउटा बडो उत्साहको वातावरण थियो ।
हाम्रो त्यस आन्दोलनको सम्वन्धमा सरकारले के गर्ने कसो गर्ने भन्ने तय गरिसकेको थिएन । हाम्रो आन्दोलन चालू राख्ने कुरा थियो । ठूल्दाजु गएको गएकै हुनु भयो । उहाँ त्यसपछि राणाहरूको साशन अन्त भएपछि मात्रै नेपाल फर्कनु भयो । गणेशमानजी पुग्नु भएको थियो म छँदै । उहाँ रोजै बिराटनगर पुग्नुहुन्थ्यो । मैले भनेँर्‍गणेशमानजी तपाइँ यसरि नहिँड्ने गर्नुस,तपाइँ माथि जेलबाट भागेको आरोप त छँदै छ ।
अनि गोपालजी, हाम्रा महामन्त्री बालचन्द्र, उनीहरूले मिटिँग गरेछन् । उनीहरूलाई पनि समातेछ । हामीलाई समातेर चलान गरिसके पछि हाम्रो परिवारका अरू पनि धेरै मानिसहरू समातिए । आमालाई,मेरा बुहारीहरूलाई पनि समाते । यी सबैलाई समातेर धनकुटा चलान गरे । धनकुटामा यी सबैलाई राख्ने ठाउँ थिएन । त्यसो हुनाले हामीलाई उनीहरू पुग्ने दिनमै काठमाण्डुको लागि चलान गरियो । उनीहरू बेलुका पुग्ने थिए, हामीलाई त्यस दिन बिहानै चलान गरिहाले ।
यस आन्दोलनको ठूलो प्रचार र चर्चा नेपालमा र हिन्दुस्तानमा पनि भयो । हामीलाई समातेको,आमालाई समातेको,इन्दिरा र नलिनीलाई पनि समातेको थियो । उनीहरूलाई पनि त्यहि ठाउँमा राखे धनकुटामा जहाँ हामीलाई राखेको थियो । त्यहाँ दुइवटा कोठाहरू थिए । एउटामा स्वास्नि मानिसहरूलाई र अर्कोमा लोग्ने मानिसहरूलाई राखेछन् ।
अनि हामीलाई त्यहाँबाट पैदलको बाटो काठमाण्डु तिर लिएर हिँडे,पहाडैर्‍पहाडको बाटो लिएर गए,मधेशको बाटो लगेनन् । त्यसले कत्रो ठूलो प्रचार गर्‍यो भने बाटोमा त ओइरो लाग्यो मानिसहरूको । जहाँ हामी बस्थ्यौँ हेर्नलाई भीड लाग्थ्यो । हामीहरू जहाँ बस्थ्यौँ, हामीहरू के कुरा गरिरहेका छौँ भनेर हेरिरहेका हुन्थे । त्यो हामीसँग जाने जुन सैनिक मेजर थियो त्यो बडो रमाइलो मान्छे थियो । त्यसले बराबर यसै गरि मानिसहरूलाई अड्डासार गरेर काठमाण्डु लगिराख्नु पर्दो रहेछ । त्यसले बस्ने बासको व्यवस्था गर्नको लागि जहाँ-जहाँ बास बस्नु पर्थ्यो त्यस गाउँमा बिहा गरेको रहेछ । त्यसो हुनाले घुमाइ फिराइकन उ आफ्नै ससुरालीमा बास बस्न पुग्दो रहेछ । मैले उसलाई त्यस सम्वन्धमा कोट्याउँदा भन्योर्‍तपाइँ जस्ता मानिसहरूलाई लिएर हिँड्दा अन्त कहाँ बास बस्ने ? उसका दुलहीहरू पनि त्यहिँ बस्दथे । उसले घर लिएर जाने होइन माइतै बस्दा रहेछन् । त्यसको साथमा एउटा बुढो क्याप्टेन पनि थियो । त्यसले मलाई धेरै कुरा बतायो । हिँड्ने तरिका पनि बतायो । दौडेर हिँड्यो भने छिटै थाकिन्छ । एकपल्ट एउटा परको गाउँलाई देखाएर उसले भन्योर्‍उ त्यहाँ गएर भात खाने । मैले सोधेँर्‍कहिले पुगिएला त्यहाँ ?
"विस्तारै हिँड्नु भयो भने एक बिहानको बाटो हो कुदेर हिँड्नु भयो भने दिनभरीको बाटो हो ।"
त्यो पनि रमाइलो कुरा थियो । विस्तारै हिँडेको छ भने नथाकेर हिँडीरहिन्थ्यो । धेरै छिटो हिँडेको छ भने ठाउँ-ठाउँ थकाइ लागेर बस्नुपर्ने हुन्थ्यो ।
त्यस बखतमा एउटा ठूलो माउण्टेनीयर थियो, सिफ्टन भन्ने, त्यो सगरमाथा उक्लने प्रयत्नमा पनि गएको थियो । बाटोमा त्यो भेट भएको थियो । उसले मलाई पहाड कसरी हिँड्नु पर्छ भनेर बतायो । छिटो नगर विस्तारै हिँड अनि आफै तिम्रो शरीरमा स्वतः स्वाँस र पाइलाहरूको बीचमा सामञ्जस्य स्थापित हुन्छ । त्यो सामञ्जस्य स्थापित हुनासाथ सजिलोसँग हिँड्न सकिन्छ । दगुर्दै हिँड्यो वा रूक्दै हिँड्यो भने त्यो सामञ्जस्य खल्बलिन्छ र थाकिन्छ । त्यसलाई ध्यानमा राखेर पछीसम्म पहाडमा हिँड्दा जहाँ रूक्नुपर्ने ठाउँ हुन्थ्यो रूक्थेँ र अरू ठाउँमा विस्तारै हिँडीरहन्थेँ ।
त्यस यात्राको राजनैतिक फाइदा के भयो भने हामीले नेपाली काँग्रेसको परिचय दिन पाएका थियौँ । ठाउँर्‍ठाउँमा हामीहरूले आफ्नो विचार राख्ने मौका पायौँ । कहीँर्‍कहीँ दही लिएर आउँथे मानिसहरू, ठेकीमा जमाएको । कस्तो गन्हाउने भने खानै पनि नसकिने पहाड तिरको दही । हामी मधेश तिरको दही खानेहरूलाई त खानै गाह्रो पर्ने । मायाँ गरेर ल्याउँथे ती सामाग्रीहरू । फलफुलहरू लिएर आउँथे,आफ्नो बारीको अम्बा इत्यादि लिएर आउँथे ।
हामी छ जनाको सामानहरू बोक्ने छ जना भरियाहरू थिए । १२/१५ जना सिपाहीहरू थिए । त्यस पछि हामीहरू थियौँ । यी सबै ग्वारग्वार्ति हिँड्दा त सबैको ध्यान यसै पनि हाम्रो तर्फ आकर्षित भै रहन्थ्यो । गाउँलेहरूलाई डर के हुन्थ्यो भने यी सबै बसे भने त ख्वाउनै पर्छ । हामी के आग्रह गर्थ्यौँ भने पैसा दिएकै छ खाएको पैसा तिर भनेर । एउटा कुरा के पाएँ भने पहाडमा भयानक गरिबी रहेछ । तरकारी पाइँदो रहेन्छ । मासु भात या नून भात खानु पर्ने हामीले । कहीँर्‍कहीँ निगुरोको डाँठको तरकारी बनाउँथे । कति गाउँतिर, जस्तै रूम्जाटारको म सम्झन्छु,मानिसहरू उभिएर हामीलाई सोध्थेर्‍हामी के गरौँ ? हामी आफ्नो कुरा भन्थ्यौँ । बाटोमा एउटा गुरूँगसेनीको घरमा हामी वास बसेका थियौँ । कस्तो मायाँ गरेकी थिइ उसले भने जस्तो कसैले आफ्ना छोराहरूलाई गर्छ ।
हामी विस्तारैर्‍विस्तारै तीन हप्तामा काठमाण्डु आइपुग्यौँ । अलि हतारिएर हिँडेको भए १५ दिनमा आइपुग्थ्यौँ । हामी विस्तारै-विस्तारै हिँड्थ्यौँ ज्यादा हतार गर्दैनथ्यौँ । त्यस तीन हप्ताको यात्राले पहाडमा हाम्रो निकै ठूलो राजनीतिक प्रभाव पार्‍यो । हाम्रो जति पनि सम्पर्क थियो,मधेश तिर थियो । हाम्रो यो तीन हप्ताको यात्राले नेपाली काँग्रेसको सम्पर्क पहाडतिर कायम गर्न हामीलाई धेरै मद्दत गर्‍यो । हामीसँग हिँड्ने सिपाहीहरू पनि हामीसँग प्रभावित थिए । सिपाहीहरूसँग पनि हाम्रो मित्रता जस्तै भयो । हामी रमाइलो कुरा गर्दै हिँड्थ्यौँ । यसै प्रकारले आइ पुग्यौँ बनेपा । बाटोमा दुम्जा पनि परेको थियो । दुम्जामा एउटा बडो रमणीय ठाउँको मलाई अझै सम्झना छ । एउटा डाँडा माथिको कोटेश्वर महादेवको थान ।
बाटोमा हामीले बडो दरिद्रता देख्यौँ । त्यसलाई लिएर हामी आफ्ना नीतिहरूको सम्वन्धमा छलफल गर्थ्यौँ । हाम्रो राजनैतिक आन्दोलनको आर्थिक पक्षबारे हामी छलफल गर्थ्यौँ । म त समाजबादी छँदै थिएँ अरूहरूले पनि त्यस सम्वन्धमा आफ्नो धारणा स्पष्ट गर्दथे ।
--- ----
काठमाण्डु पुग्नु भन्दा अघि हामीलाई बनेपा राखे । बनेपामा एउटा सानो खोला छ । बनेपा बजारबाट त्यो खोला पार गरे पछि एउटा सत्तल आउँछ,त्यहाँ हामी पुग्यौँ । न्वाएर खाना खायौँ,त्यहाँबाट हामीलाई बानेश्वरको पाटीमा ल्याइपुर्‍याए । निकै पुरानो पाटी थियो त्यो । अहिले जहाँ ट्राफिक पुलिस उभिन्छ,त्यसैलाई बानेश्वरको पाटी भन्दथे । त्यहीँ हामीलाई ल्याएर राखे । हामीले भन्यौँर्‍हामीलाई यहाँ किन राखेको ? काठमाण्डुमा जहाँ हामीलाई पुर्‍याउनु छ,पुर्‍याउ । उनीहरूले भने - हामीहरू जहाँ अर्डर हुन्छ,त्यहाँ राख्दछौँ । सरकारले के तय गर्‍यो भने हामीलाई पद्मशम्सेरको दरबार बिशालनगरमा भोलिपल्ट खुवाएर लिएर आउनु ।
हामी आइपुगेको खवर शहरमा पनि फैलिएछ । विद्यार्थीहरू आए,हामीलाई भेट्न भनेर । उनीहरूले के सोधे भनेर्‍तपाइँहरूलाई कसरी सबैले भेट्ने ? हामीलाई त बाटो पनि थाहा थिएन,कताबाट हामीलाई लिएर जान्छ । उनीहरूले भनेर्‍तपाइँहरूलाई बत्तिसपुतलिको बाटो लिएर जानेछन् । तपाइँहरू आग्रह गर्नुहोला डिल्लीबजारको बाटो जान्छौँ भनेर र चारखाल अड्डाको बाटो लिएर जान अनुरोध गर्नुहोला । तपाइँहरू खाना खाएर विद्यार्थीहरू स्कूल जाने समय पारेर आउने कोशिस गर्नुहोला,बिहानै जान नमान्नुहोला अनि त्यहाँ हामीहरू जम्मा हुनेछौँ । अनि हामीलाई विहान हुनासाथ ल अव तैयार पर्नु पर्‍यो,शहर तिर जानु पर्‍यो भनेर सिपाहीहरूले भन्दा अँहँ हामी त खाइवरीकन मात्र जान्छौँ भनेर हामीले जिद्दी गर्‍यौँ ।
फेरि खवरहरूको ओहोर-दोहोर भयो । हामीले खाना खाइसकेपछि उनीहरूले हामीलाई बत्तिसपुतलीको बाटो लग्न थाले । मैले भनेँ-हामी त्यो बाटो जाँदैनौँ,डिल्लीबजारको बाटो जान्छौँ । उनीहरूले हामीलाई चित्त बुझाउन धेरै गरे तर हामी मानेनौँ । शायद उनीहरूलाई निर्देशन थियो होला हामीलाई धेरै थिचोमिचो नगर्नु । फेरि उनीहरूले आपसमा छलफल गरे र हामीलाई १० बजेतिर डिल्लीबजारकै बाटो लिएर गए । हामी चारखाल पुग्यौँ । मानिसहरू डराएर यताउति हेरिरहेका थिए । कोही हाम्रो अगाडि देखा नै पर्देन्थ्यो । चिनेकाले पनि नचिने झैँ गर्दथे । गर्मी थियो अप्रिलको । हामीलाई लिएर बिशालनगर दरबारको ढोका अगाडि लगेर उभ्याए । दिउँसो करीव १२ बज्न लागेको थियो । मानिसहरूको ठसाठस भीड जम्मा भैसकेको थियो । दरबारको अगाडी एउटा कपुरको रूख थियो । त्यहीँ हामीलाई उभ्याइरहेको थियो । हाम्रा सामानहरू भूइँमा थुपारिरहेको थियो । मानिसहरू अलि टाढा-टाढा उभिएका थिए । विद्यार्थीहरू पनि टाढै उभिएका थिए । अनि मलाई के लाग्यो भने यहाँ कस्तो डर पसेको रहेछ मान्छेहरूमा । चिनेका मानिसहरू पनि कुरा गर्न अघि सरिरहेका थिएनन् । कोही चाइँचुइँ केहि गर्दैनन् । अनि मैले भनेँ-हामीलाई कति बेरसम्म घाममा उभ्याइ राख्ने हो ? मेरो नजिक उभिएको ढोकेले भन्यो-के थुनुवालाई महाराजको ढोका आउने बित्तिकै खोलिन्छ ?
अलि फोहोर गाली गर्दै उसले त्यसो के भनेको थियो,मैले त्यसको गालामा फटाफट दुई थप्पड लगाइदिएँ । मलाई यति रिस उठीरहेको थियो कि मेरो सुटकेशमा अड्काइरहेको लठ्ठी लिन म झुकेँ त्यसैले पिट्छु भनेर । तर मनमोहनले त्यो लठ्ठी समातेर मलाई रोके । उ त अवाक पर्‍यो । प्राइम मिनिष्टरको ढोकेलाई सबैको अगाडी कैदीले पिटीदिएको । यो देखेर विद्यार्थीहरू पनि अलि सुरिए । उनीहरू अलि नजिक आए । मैले भनेँ - तिमीहरूले के हेरिरहेको ? किन आएको ? उनीहरूले भने-हामीलाई के निर्देशन छ ? मैले भनेँ - आउ न त नजिकमा कुरा गर । उनीहरू सबै ग्वार्र नजिक आए,कुरा गर्न थाले ।
ढोकाका सिपाहीहरू सबै जिल्ल परिरहेका थिए । अब उता दरबार भित्र त मिटीँग भैरहेको रहेछ । मोहनशमसेर पनि त्यस बैठकमा रहेछन् । प्रधानमन्त्रीसँग छलफल गरिरहेको हाम्रो बारेमा । हामीलाई थुन्नु पर्छ,के गर्नु पर्छ,कसो गर्नु पर्छ इत्यादि बैठक गरेर छलफल गरिरहेका रहेछन् । प्रधानमन्त्री पद्मशमसेरको अलि उदार दृष्टीकोण थियो । मोहनशसमसेर अलि कठोर कारवाही हुनुपर्छ भन्दा रहेछन् ।
त्यो बीचमा मैले ढोकेलाई पिटेको खवर पुगेछ । अनि मोहनशमसेरले त यो सुन्ने बित्तिकै हाम्रो ढोकेलाई दरवारको ढोकामा सबैको अगाडी पिट्ने त्यसलाई चाहिँ यहीँ थुनेर कोर्रा लगाउनु पर्छ भनिरहका रहेछन् । पद्मशमसेरलाई अलि अप्ठ्यारो परेछ । के भएको रहेछ,बुझ्नु पर्‍यो । कतै आफ्नै मान्छेबाट अन्याय भएको त छैन भनेर उनको आफ्नो पत्यारको एउटा बुढो कप्तानलाई पठाएछन्, बुझेर आइज के भएको रहेछ भनेर । उसले ढोकामा पुगेर बुझिसुनिकन के रिपोर्ट गरेछ भने पिटेको हैन ढोकेले मूख छोडेकोले जाउ यहाँबाट भनेर अलिकित घचेटी मात्र दिएको रहेछ । मैले भाषण दिएको रिपोर्ट पनि पुगेछ । अनि एकछिन पछि प्रधानमन्त्रीको हजुरिया जनरल आए । अव तपाइँको चियासिया खाने बेला भयो । विद्यार्थीहरूको समक्ष म भाषण दिइरहेको थिएँ । विद्यार्थीहरू तिर फर्केर तिमीहरूले पनि सुनिहाल्यौ नि अव जाउ भनेर उसले भन्यो ।
त्यहि घरको अगाडी आठपहरिया पल्टन बस्थे । पाँच हजार आठपहरिया पल्टन बस्थ्यो । त्यस घरमा नअटाएर अलिकति पल्टन त्यहि छेउको अर्को घरको पटाँगिनिको अगाडीको घरमा बस्दथे । हामीलाई त्यहि घरको माथिल्लो बुइँगल तलाको कोठामा लगेर राखे । खाना एकदम फर्स्ट क्लास,खाने भाँडाहरू बृटिश क्रोकरी । क्रोकरीमा दुध । एकदम राम्रो दुध आउने । मासु दरवारबाटै आउने । खाना बनाउने भान्से पनि खूव असल थियो । ओड्ने थिएन भनेर ओड्ने पनि आयो खद्दरको । 
त्यहाँ अरू कुराको त्यति दुःख थिएन । तर समस्या के थियो भने बाहिरको कुनै सम्पर्क भैरहेको थिएन । त्यस्तै बेलामा एकपटक सूर्यप्रसाद उपाध्याय आइपुग्नु भयो । अचम्म सँग डाक्टर बनेर । पद्म शम्सेरका डाक्टर थिए महेन्द्र प्रसाद । उनी आइराख्दथे । सूर्य प्रसादजी उनकै सहायक भएर बनेर आइपुग्नु भयो त्यहाँ । सूर्य प्रसादको बाबु भीमशम्सेरको दरबारिया भएकोले सूर्यबाबुको पनि पद्मशम्सेरसँग त्यहि किसिमको सम्पर्क थियो । उहाँले मलाई पद्मशम्सेरले केहि गर्न नसक्ने विवशताको कुरा बताउँदै अब म पनि हिन्दुस्थानमै जाने भएँ भन्नुभयो । जयप्रकाशजीलाई चिठी लेखिदिनुस म लिएर जान्छु भन्नु भयो,मैले हुन्छ भनेँ । मलाई मनमोहनले रोके । कस्तो मान्छे हुन कस्तो तपाइँ किन लेख्नुहुन्छ ? तपाइँको चिठीको कस्तो उपयोग गर्छन्, केर्‍के गर्छन् । ती त आखिर दरबारका मान्छे न हुन् । तीनको हातबाट तपाइँ जयप्रकाशजीलाई चिठी किन पठाउनु हुन्छ ?
अनि मलाई लाग्यो,मनमोहनले भनेको पनि ठीकै हो । मनमोहनले मलाई चिठी लेख्नै दिएनन् । ठेल्दार्‍ठेल्दै मैले अनि सूर्यबाबुलाई भनें । भोली-पर्सि तिर आउनुस,म लेखौँला । तर त्यस पछि उहाँ आउनुभएन हिन्दुस्थान जानु भएछ । हामी थुनिएको बेलामा विद्यार्थीहरूले केहि गरिरहेको जस्तो लागिरहेको थियो । एकपल्ट केहि विद्यार्थीहरूले एउटा जुलुश लिएर आए हामी थुनामा रहेको ठाउँसम्म । हामीलाई थुनेको ठाउँबाट पद्म शम्सेरको दरबार भित्र मानिसहरू आएर्‍गएको देखिन्थ्यो । केशर शम्सेर आएको देखिन्थ्यो,सबै आएगएको देखिन्थ्यो । विद्यार्थीहरूको जुलुश आएर नारा लगाइरहेकै बखत मोहन शम्सेर आफ्नो रातो मर्सिडिज बेञ्ज कारबाट भित्र आए । जस्तो किसिमको मर्सिडिज कारमा हिटलर हिँड्थ्यो । रातो किसिमको कारमा । ठीक त्यस्तै कारमा मोहन शम्सेर पनि हिँड्थे । उनको गाडी त्यस जुलुशले गर्दा रोकियो । म विद्यार्थीहरूसँग कुरा गरिरहेको थिएँ । उनका आठपहरियाहरूले विद्यार्थीहरूलाई हटाएर मोटर पार गराए । गाडी भित्र पुगेको एक्कै छीन भित्र विद्यार्थीहरूलाई आठपहरियाहरूले अकस्मात चुट्न थाले । कस्तो चुटाइ गरे भने भयानक किसिमले । मैले भनेँर्‍तिनीहरूलाई किन चुट्छौ ? चुट्छौ भने यहाँ आएर चुट । यहाँ मैले पो त बोलेको छु,ती सुन्नेहरूलाई किन चुट्छौ ? त्यसको केहि असर भएन । उनीहरूले विद्यार्थीहरूलाई भयानकसँग कुटेर धपाइदिए ।
त्यस घटना पछि हामीलाई त्यहाँबाट हतारर्‍हतार गरेर अर्को ठाउँमा सार्न थाले । त्यो त दरबारको मूख्य मार्ग थियो । अन्त राख्ने ठाउँ पनि थिएन । जेलमा राख्न पनि सकेनन् । नक्खु जाने बाटोमा नारायण शम्सेरको घरको दक्षिण पट्टी जुद्द शम्सेरले आफ्नो छोरीको लागि भनि बनाएको एउटा राम्रो घर थियो । त्यसको पछिल्तिरको लङ खालि गरेर त्यहिँ हामीलाई राख्ने व्यवस्था गरे । हामी छ जनाको लागि सबै कुराको राम्रो बन्दोबस्त गरेको थियो । खानपीनको धेरै राम्रो व्यवस्था थियो । दुध,टीनका बिस्कुटहरू सबै कुरा भान्सामा आउँथे । जुत्ता ओभरकोटहरू सबै जसलाई चाहिन्थ्यो नयाँ पाइन्थ्यो । सिपाहीहरूलाई बोलाउने बटन थियो । हामीलाई घरको आँगन भन्दा बाहिर जान दिँदैन्थे । मानिसहरूलाई भेट्न पाइँदैन्थ्यो । कहिले काहिँ चिनजानका मान्छेहरू दक्षिणकाली जानेर्‍आउने बेलामा परबाट देखिन्थ्यो । दीर्घराजहरूलाई पनि त्यताबाट गएको देखिन्थ्यो तर भेट्न भने दिएको थिएन ।
जेलमा किन हो कुन्नि मलाई बडो झोँक चल्थ्यो । त्यो अनावस्यक नै हुन्थ्यो । एक दिन के भयो भने मेरा थालमा खाना पस्केर ल्याउँदा मैले थाल राम्रोसँग पुछेको देखिन । त्यसमा अलिकति कालो फोहोर जस्तो देखेँ । हामी खाने ठाउँभन्दा अलि पर एउटा क्याप्टेन उभिइरहेको थियो । कस्तो फोहोर थालमा खान दिएको भनि रिसाएर मैले थाल हुत्याउँदा त त्यो थाल उतै क्याप्टेन पट्टी नै हुर्रिएर खस्यो । खाना छरिएर उसको कपडामा पनि छिटा पर्‍यो । अनि त त्यो रिसायो यो ठीक भएन भनेर । सिपाहीहरूको सामने त्यसको अपमान भएको बुझिनु स्वभाविक पनि थियो । तर मैले त्यसलाई अपमानित गर्ने नीयतले त्यसो गरेको थिइन । झोँकमा त्यस्तो भएको थियो । कुरा त्यति चर्किएन । सिगरेट खानेहरूका लागि त्यसबेलामा पाइने सबभन्दा राम्रो सिगरेट डुम्रिया जति खाए पनि पाइने । एकजनाले ५० खिल्ली सम्म खान लागेका थिए । बढ्ता भयो भनेर मैले भनेँर्‍एक जनाले २० खिल्ली भन्दा बढी नखाने । मलाई खाना खाए पछि बिहानर्‍बेलुका गरेर दुइ वटा चाहिन्थ्यो । मैले धेरै नखाने भन्दा तारिणी भन्थ्योर्‍पाइरहेको कुरा सान्दाजुले किन बन्द गराइदिएको ?
हामीहरूले आफैले चिया बनाउने पालो बनाएको थियौँ । मनमोहनको पालोमा जहिले पनि केहि न केहि बिगारिहाल्थ्यो । कहिले भान्सामा केहि गर्दा औँला काटिएर आउँथ्यो । चियाको ट्रे बोकेर आउँदा हात रगताम्य भैरहेको हुन्थ्यो । औँला थिचिरहेको पनि हुन्थ्यो तर त्यसले न ठीकसँग चिया बनाउन सक्थ्यो न आफ्नो हिफाजत गर्न सक्थ्यो । कस्तो भर नपर्दो भने कुनै पनि काम उसले ठीकसँग गर्दैन्थ्यो । उसको हात र दिमाखको बीचमा कुनै सामञ्जस्य नै नरहे जस्तो देखिन्थ्यो । बडो मिलेर बस्ने स्वभावको थियो । सबै बडो रमाइलोसँग बसेका थियौँ । मैले उनीहरूलाई लेख्नेर्‍पढ्ने कुरामा प्रेरित गर्थेँ । उता हिन्दुस्थानमा हामी प्रति सहानुभुति राख्नेहरूले पनि किताबहरू पठाउन थालेका थिए । राजेन्द्र बाबुले मलाई एउटा किताब पठाएका थिएर्‍"इण्डिया डिभाइडेड" । मेरा लागि उपहार भनेर आफ्नै हस्ताक्षरमा किताबमा लेखेका थिए । जयप्रकाशजीले पनि केहि किताबहरू पठाएका थिए,अरूहरूले पनि केहि किताब पठाएका थिए । सबै किताबहरू म पाउँथेँ । हाम्रो जेलर अलि आधुनिक बिचारको थियो । हामीलाई अखबारहरू दिने गरेको थियो । हाम्रो हेरबिचार राम्रोसँग भैरहेको थियो ।
त्यसैमा मेरो घाँटीको बिमारी फेरि सुरू भयो । म बिरामी परेँ । सबै त्यसबाट चिन्तित भए । हिन्दुस्थानका नेताहरू पनि त्यसबाट चिन्तित भएका थिए । गान्धीजी कहाँ कृष्ण प्रसाद भट्टराइ र बालचन्द्र शर्मा गए,मेरो बारेमा उनको सहानुभुति लिन । राम मनोहर लोहिया पनि सकृय थिए मलाई जेलबाट छुट्कारा दिलाउन । गान्धीजीले प्रधानमन्त्री पद्म शम्सेरलाई मेरो छुट्काराको सम्वन्धमा चिठी लेखेका थिए । त्यो चिठी लिएर कृष्ण प्रसाद भट्टराइ र बालचन्द्र शर्मा नेपाल जाँदै छन् भनेर अखबारमा छापियो । त्यो समाचार छापिना साथ मलाई जेलबाट छुटकारा दिइहाले चिठी नआउँदै । मलाई पद्म शम्सेरले पछी भनेका थिएर्‍"मैले गान्धीले भनेको आधारमा तपाइँलाई छोडेको हैन मैले आफ्नै निर्णयबाट तपाइँलाई छोडेको थिएँ ।" म छुटेर हिन्दुस्थान गएँ आफ्नो इलाजको लागि । मेरा अरू ५ जना साथीहरू त जेलमा नै थिए । इलाजको लागि बाहिर जाना साथ फेरि मैले पार्टी भित्रको आफ्नो काम सुरू गर्न थालिहालेँ । अनि बिवाद सुरू भयो पार्टीको नेतृत्वलाई लिएर ।
