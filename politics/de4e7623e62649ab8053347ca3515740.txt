प्रश्नावलीको मस्यौदा तयार गर्न उपसमिति गठन

काठमाडौं, माघ १९ - प्रश्नावली प्रस्ताव समितिले संविधानका विवादित विषयमा प्रश्नावलीको मस्यौदा तयार गर्न ९ सदस्यीय उपसमिति गठन गरेको छ । समितिको सोमबार विहान सिंहदरबारमा बसेको बैठकले एमाले सभासद् अग्नी खरेलको संयोजकत्वमा ९ सदस्यीय प्रश्नावली उपसमिति गठन गरेको हो ।
प्रश्नावली उपसमितिमा एमालेका कृष्णभक्त पोखरेल र श्रीमाया थकाली, नेपाली काँग्रेसका रमेश लेखक, राधेश्याम अधिकारी र उषा गुरुङ, नेकपा मालेका सीपी मैनाली, अखण्ड नेपालका कुमार खड्का र स्वतन्त्र सभासद् अतहर कमाल मुसलमान सदस्य रहेका छन् । उपसमितिलाई विवादित विषयमा प्रश्नावली तयार गर्न मंगलबार अपरान्ह ३ बजे सम्मको समय दिइएको समितिका सदस्य डा. राजन भट्टराईले जानकारी दिनुभयो ।
उपसमिति गठनसँगै समितिको बैठक मंगलबार सम्मका लागि स्थगित भएको छ ।
