समानुपातिक तर्फका उम्मेदवारको बन्दसूचि आज बुझाइँदै

काठमाडौं, असोज २९ – आउँदो मंसिर १० र २१ गते हुने प्रतिनिधि सभा तथा प्रदेश सभा सदस्यको चुनाव अन्तर्गत समानुपातिक निर्वाचन प्रणालीतर्फ आइतबार उम्मेदवारको बन्दसूचि पेश गर्ने कार्यतालिका छ ।
प्रतिनिधि सभाको समानुपातिक तर्फ एक सय १० तथा प्रदेश सभाको समानुपातिक तर्फ २ दुई सय २० पदका लागि आइतबार उम्मेदवारको बन्दसूचि पेश गर्ने कार्यतालिका रहेको निर्वाचन आयोगका प्रवक्ता नवराज ढकालले बताउनुभयो ।
संविधानसभाबाट जारी नेपालको संविधान अनुसार प्रतिनिधिसभा तथा प्रदेशसभाका लागि पहिलोपटक आइतबार उम्मेदवारी दर्ता हुन लागेको हो । निर्वाचन आयोगले बन्दसूचि पेश गर्नका लागि सबै तयारी पूरा भएको जनाएको छ ।
आयोगको केन्द्रीय कार्यालय कान्तिपथमा राजनीतिक दलले समानुपातिकतर्फका उम्मेदवारहरूको बन्द सूचि पेश गर्नुपर्नेछ । निर्वाचन आयोगले ८८ दललाई चुनाव चिह्न प्रदान गरेको छ । राजनीतिक दलले उम्मेदवारको बन्दसूचि पेश गर्दा महिला उम्मेदवारको संख्या ५० प्रतिशित पु¥याउनुपर्नेछ । 
नेपालको संविधानले संघीय व्यवस्थापिकामा एक तिहाई महिलाको प्रतिनिधित्व सुनिश्चित गरेको छ । कुनै राजनीतिक दलले प्रत्यक्षतर्फबाट एक तिहाई महिला सदस्य सुनिश्चित गर्न नसकेमा समानुपातिक निर्वाचन प्रणालीबाट सुनिश्चित गर्नुपर्ने कानुनी व्यवस्था रहेको छ ।
नेपालको संविधानले संसदमा महिलाका प्रतिनिधित्व सुनिश्चित गर्नुका साथै समानुपातिक र समावेशी सिद्वान्तलाई आत्मसात गरेको छ ।
प्रतिनिधिसभा सदस्यको समानुपातिक निर्वाचन प्रणाली अन्तर्गत महिला, दलित, आदिवासी जनजाति, खस आर्य (क्षेत्री, ब्राह्मण, ठकुरी र सन्यासी÷दशनामी), मधेसी, थारु, मुस्लिमको समावेशी प्रतिनिधित्वका लागि तत् समुदायको जनसंख्याका आधारमा उम्मेदवारी प्रस्तुत गर्नुपर्ने व्यवस्था रहेको छ ।
समानुपातिक निर्वाचन प्रणाली तर्फ राजनीतिक दलले उम्मेदवारको नामावली पेश गर्दा भूगोल र प्रादेशिक सन्तुलन तथा पिछडिएको क्षेत्र र अपाङ्गता भएका व्यक्तिको समेत प्रतिनिधित्व हुने व्यवस्था गर्नुपर्नेछ ।
समानुपातिक निर्वाचन प्रणालीतर्फ राजनीतिक दलले यस प्रणालीबाट निर्वाचित हुने कुल सदस्य संख्याको कम्तीमा १० प्रतिशत सदस्यका लागि उम्मेदवारी दिनुपर्ने र कुल उम्मेदवारको कम्तीमा ५० प्रतिशत महिला हुनुपर्ने कानूनी प्रावधान रहेको छ । नेपाल सरकारले प्रतिनिधि सभा तथा प्रदेश सभाको चुनाव एकै दिन दुई चरणमा सम्पन्न गर्नेगरी मिति तय गरेको छ ।
