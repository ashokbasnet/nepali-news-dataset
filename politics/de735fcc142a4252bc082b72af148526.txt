गम्भीर भएर नारा लगाइरहेका प्रचण्डलाई मुस्काउने म्यासेज

काठमाडौं, माघ ८ – संविधानसभामा गम्भीर मुद्रामा नारा लगाइरहेका एमाओवादी अध्यक्ष पुष्पकमल दाहाल प्रचण्डलाई बिहीबार पनि मोवाइलमा म्यासेज आएको छ ।
गम्भीर मुद्रामा नारा लगाइरहेका प्रचण्ड म्यासेज हेर्ने बित्तिकै मुसुक्क मुस्काउनुहुन्छ, सँगै रहेका अरुलाई देखाउनुहुन्छ । मंगलबार दिउँसो जस्तै बिहीबार पनि उहाँलाई यसैगरी म्यासेज आयो । म्यासेज हेरेर मुस्कुराउँदै उहाँले सँगै रहेका सभासद प्रेमबहादुर सिंहलाई मोवाइल देखाउनुभयो ।
मोवाइलको म्यासेज हेरेपछि उहाँ पनि मुस्कुराउनुभयो । नजिक रहेका अरुले पनि हेरे, अनि मुस्कुराए । म्यासेज कसले पठाएको हो भन्ने थाहा भएको छैन । टेलिभिजनमा संविधानसभाको दृश्य हेरिरहेका अरु नेता या हल भित्रैका सत्ता पक्षका कसैले उहाँलाई एसएमएस पठाएको हुन सक्ने अनुमान छ ।
म्यासेज हेरेर छिन छिनमा मुस्कुराएपनि प्रचण्ड लगायतका नेताहरु गम्भीर मुद्रामा नारा लगाउनमै व्यस्त छन् ।
