कर्णालीको माग नसुने दसैँपछि आन्दोलन

काठमाडौं, भदौ २१ –  कर्णाली जनअधिकार मञ्चले कर्णाली अञ्चललाई स्वायत्त कर्णाली प्रदेशको रुपमा घोषणा गर्न सरकार समक्ष माग गरेको छ । 
मंगलबार रिपोर्टर्स क्लबमा पत्रकार सम्मेलन गरेर मञ्चका अध्यक्ष प्रकाश रोकायाले राज्यले वर्षौदेखि कर्णाली अञ्चललाई सौतेनी व्यवहार गर्दै आएको आरोप लगाउदै भन्नुभयो, ‘फेरि पनि ६ नम्बर प्रदेशको नाममा अन्यायमा पार्न लागिएको छ, कर्णालीलाई स्वायत्त प्रदेश घोषणा गर्नुपर्छ ।’
उहाँले भन्नुभयो, ‘कर्णालीका केही दलाल र सिंहदरबारका दलालहरूले कर्णालीको मालिक बन्ने सपना देखेका छन् भने त्यो केवल कोरा कल्पना मात्र हो, यदि कर्णालीलाई अधिकारसहितको कर्णाली स्वायत्त प्रदेश घोषणा गर्दैनन् भने राम्रो हुँदैन ।’
अर्को प्रसंगमा उहाँले निर्वाचन आयोगले कालिकोटमा ५, जुम्लामा ७, हुम्लामा ५, मुगुमा ४ र डोल्पामा ६ संख्या छुट्याएकोमा आफूहरूको कडा आपत्ति रहेको जानकारी दिनुभयो । यस सम्बन्धमा नेपालको संविधान कुरानजस्तो ग्रन्थ नभएको बताउँदै उहाँले कालिकोटमा १०, जुम्लामा १०, हुम्लामा १०, मुगुमा १०, र डोल्पामा ९ संख्या हुनुपर्ने आफूहरुको माग रहेको दावी गर्नुभयो । 
कर्णाली जनअधिकार मञ्चका महासचिव कमल खत्रीले कर्णालीका दिन फिरे भन्ने लागेको थियो तर दुःखको कुरा उही पुरानो केन्द्रिकृत राज्य व्यबस्थाको जस्तो आफूहरुमाथि राज्यले फेरिपनि शत्रुताको नजरले हेरेको आरोप लगाउनुभयो । 
उहाँले एनजियो र आईएनजियोको लागि कमाई खाने भाँडोको रुपमा कर्णाली प्रयोग भइरहेको उल्लेख गर्दै त्यहाँको सम्भावना र जनशक्तिको मूल्याङकन राज्यले गर्नुपर्ने धारणा राख्नुभयो ।  ‘प्रधानमन्त्रिलाई ध्यानाकार्षण पत्र बुझाउँछौँ, त्यसपछि स्थानीय पुर्नसंरचना आयोगलाई खाकासहितको सचेत पत्र बुझाउछौँ, यही भदै २६ गते काठमाडाैमा बृहत अन्तरक्रिया गर्छौँ ।’
उहाँले मञ्चले भदौ महिनाभित्र निर्वाचन आयोगसँग छलफल गर्ने, दसैँ अगावै सुर्खेत र कर्णालीका जिल्लामा अन्तरक्रिया गर्ने, यति गर्दा पनि यो राज्यले सुनेन भने र अधिकार सहितको स्वायत्त प्रदेश घोषणा गरिएन भने दसैँपछि दोस्रो चरणको शसक्त आन्दोलन गर्ने जानकारी दिनुभयो ।
