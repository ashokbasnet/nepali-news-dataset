छिमेकीको सम्बन्धका विषयमा अशोभनीय काम भइरहेको छ : ओली

धनगढी, कात्तिक २३ । नेकपा एमालेका अध्यक्ष केपी शर्मा ओलीले कूटनीतिक पक्ष, वैदेशिक एवं छिमेकी सम्बन्धका विषयमा सरकारी पक्षबाट अत्यन्त असावधानी र अशोभनीय क्रियाकलाप भइरहेको टिप्पणी गरेका छन् ।

प्रेस चौतरी नेपालले धनगढी विमानस्थलमा मंगलबार गरेको पत्रकार सम्मेलनमा पूर्वप्रधानमन्त्रीसमेत रहेका ओलीले छिमेकीसँगको सम्बन्धको महत्व र सन्तुलन बुझ्नुपर्नेमा जोड दिँदै ‘परराष्ट्र सम्बन्धका विषयमा भइरहेका राष्ट्रिय नीतिविपरीतका काममा नेकपा एमाले सहमत छैन’–भने ।

संविधान कार्यान्वयन गर्नुपर्नेमा एमालेको जोड रहेको भएपनि यसतर्फ सरकारले काम नगरेको बताउँदै उनले देश, जनता र विकासका पक्षमा संविधान संशोधन हुने भए एमालेले साथ दिने बताए ।

उनले भने–‘कसैको स्वार्थ र आग्रहमा संविधान संशोधन हुँदैन ।’

राष्ट्रिय एकता खल्बल्याउने, अग्रगमन र विकासका कामलाई असफल पार्ने कामकाविरुद्धमा एमाले लाग्ने अध्यक्ष ओलीले बताए ।

वर्तमान सरकार गठन भएकैबेलादेखि सरकारका काम–कारबाही अनुचित ढंगले भइरहेको उनको आरोप थियो ।

पत्रकारको प्रश्नमा अध्यक्ष ओलीले अख्तियार दुरुपयोग अनुसन्धान आयोगका निलम्बित प्रमुखविरुद्धको महाअभियोग प्रस्ताव अहिले प्रक्रियामा रहेको र यो पारित हुने बताए ।

नेकपा एमालेको बुधबार हुने ७ नम्बर प्रदेशस्तरीय भेलामा सहभागी हुन अध्यक्ष ओली, वरिष्ठ नेता माधवकुमार नेपालसहित मंगलबार धनगढी आइपुगेका छन् । रासस
