विद्यार्थीको खाजा समितिका पदाधिकारीको मिलेमतोमा बिक्री

बैतडी, साउन १७ – बैतडीमा विद्यार्थीलाई विद्यालयमा आकर्षण गराउनका लागि सरकारले सञ्चालन गर्दै आएको दिवाखाजा खाजा व्यवस्थापन समितिका पदाधिकारीको मिलेमतोमा बिक्री गरेको पाइएको छ ।
बैतडीको  मेलौली नगरपालिका–९ विशालपुरमा रहेको शिव आधारभूत विद्यालयले विद्यार्थीको दिवा खाजका लागि उपलब्ध गराएको पिठो, तेल र चिनी बिक्री गरेको हो । इलाका प्रहरी कार्यालय मेलौली, मेलौली नगरकार्यपालिका र वडा अध्यक्ष लगायतको अनुगमन टोलीले विद्यालयमा अनुगमन गर्दा विद्यार्थीका लागि आएको दिवा खाजाको सामग्री बिक्री वितरण गरेको भेटिएको मेलौली नगरकार्यपालिकाका सदस्य सुरत पार्कीले बताउनुभयो ।
अनुगमन गर्दा विद्यालयमा विद्यार्थीका लागि आएको १३ बोरा पिठो मध्ये ९ बोरा पिठो, ९ कार्टुन तेल र २४ केजी चिनी बेचिएको पाइएको उहाँले बताउनुभयो  । ९ हजार १२० रुपैयाँ बराबरको दिवा खाजा बिक्री गरेको पाइएको उहाँले बताउनुभयो । विद्यालय व्यवस्थापन समितिका एक सदस्य लोकमणि भट्टले खाजा बिक्री गरेको बारेमा इलाका प्रहरी कार्यालयमा उजुरी दिएपछि अनुगमन गरिएको थियो ।
अनुगमन टोलीसँग खाजा व्यवस्थापन समितिका अध्यक्ष कृष्णराम लुहारले दिवा खाजाको सामग्री बेचेको स्वीकार गर्नुभएको छ । अनुगमन टोलीले खाद्यको गोदामको अनुगमन गर्दा ३ बोरा पिठो, २ कार्टुन तेल र थोरै मात्रामा चिनी भेटिएको नगरकार्यपालिका सदस्य पार्कीले बताउनुभयो  ।
अनुगमन टोलीसँग खाजा व्यवस्थापन समितिका अध्यक्ष लुहारले विद्यालय पनि बन्द रहेको र खाजाको पिठो सड्न थालेको मुसाले खान थालेकाले आफूले बिक्री गरेको बताएका छन् । नजिकै पानीको मूहान रहेको विद्यालयमा खानेपानीको समस्या भएकाले पानीका लागि पाइप किन्न बिक्री गरेको उहाँले बताउनुभयो ।
