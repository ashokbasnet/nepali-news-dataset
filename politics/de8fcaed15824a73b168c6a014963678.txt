संविधानसभा पूनर्स्थापनाका लागि छलफल गर्न माओवादी तयार

काठमाडौं, जेठ २३ - एकीकृत नेकपा माओवादीका अध्यक्ष पुष्पकमल दाहाल प्रचण्डले संविधान सभा पूनर्स्थापनाका लागि छलफल गर्न तयार रहेको बताउनुभएको छ । सरकार सम्बद्ध १९ राजनीतिक दलले काठमाडौंमा गरेको अन्तक्र्रियालाई सम्बोधन गर्दै प्रचण्डले चुनावलाई विकल्पका रुपमा अघि सारेपछि संकटबाट निकास दिन पूनर्स्थापनाका लागि आफू छलफल गर्न तयार रहेको बताउनुभयो ।

 

प्रचण्डले राजनीतिक सहमति नै मुलुकको आवश्यकता भन्दै राजनीतिक सहमतिमा जानुपर्नेमा जोड दिनुभयो । मुलुक अझै दुर्घटनामा गैनसकेको र समय बाँकी रहेको भन्दै प्रचण्डले अहिले पनि दलहरुमा मिलेमा मुलुकलाई निकास दिन सकिने बताउनुभयो । संविधान जारी गर्नका लागि जेठ १४ गने दिनभर भएका प्रयासको जानकारी दिँदै काँग्रेस र एमालेप्रति निक्कै आक्रामक भएका प्रचण्डले यी २ दलकै कारण संविधान जारी हुन नसकेको बताउनुभयो । राष्ट्रिय सहमतिको वातावरण बनाउनका लागि पत्रकार, नागरिक समाज, मानवअधिकारकर्मी सबैलाई प्रचण्डले आग्रह गर्नुभयो ।
तर मधेशी जनअधिकार फोरम लोकतान्त्रिकका अध्यक्ष विजय कुमार गच्छदारले संविधान सभा पूनर्स्थापनाका संभव नभएको र यो गलत बहस भएको टिप्पणी गर्नभयो । गच्छदारले पूनस्थापना कसले गर्ने भन्दै चुनावनै विकल्प भएको दावी गर्नुभयो । गच्छदारले संघीयतामा जान काँग्रेस र एमालेले नमानेकै कारण समस्या आएको बताउनुभयो । काँग्रेस र एमाले प्रक्रियामा नमानेको र संविधान सभाका अध्यक्षले पनि बैठक बोलाउन नमानेको उहाँले आरोप लगाउनुभयो । काँग्रेस र एमालेले चुनावमा थोरै सिट ल्याएपछि उनीहरुले निहुँ खोजेको आरोप लगाउनुभयो ।
