पापडले गर्‍यो सभासदको आलोचना

काठमाडौं, पुस ८ – शान्ति र लोकतन्त्रका लागि पेशागत संजाल (पापड) ले सभासदले आफूलाई शीर्ष नेताको रबर स्ट्याम्पमा सीमित गरेको भन्दै आलोचना गरेको छ ।
संविधान जारी गर्ने भनिएको मिति आउन एक महिना बाँकि रहेको सन्दर्भमा पापडले मंगलबार काठमाडौंको नयाँवानेश्वरमा प्रदर्शन गरि संविधान निर्माणमा प्रभावकारी भूमिका निर्वाह नगरेको भन्दै सभासदको आलोचना गरेको हो ।
पापडमा आवद्ध संस्थाका अध्यक्षहरुले आफूलाई रबर स्ट्याम्पको रुपमा सीमित नगरी नागरिकसामु गरेको प्रतिबद्धता अनुसार संविधान बनाउने काममा लाग्न सभासदसँग आग्रह गरेका छन् । उनीहरुले संविधान बनाउनका लागि सभासदले शीर्ष नेतालाई दबाब दिनुपर्ने बताए ।
नेपाल प्राध्यापक संघका अध्यक्ष रामेश्वर उपाध्याय, नेपाल बार एशोसियशनका अध्यक्ष हरिकृष्ण कार्की र नेपाल पत्रकार महासंघका अध्यक्ष डा. महेन्द्र विष्टले सभासदले आफ्नो भूमिकालाई प्रभावकारी बनाए शीर्ष नेता सहमतिमा पुग्न बाध्य हुने बताउनुभयो ।
उहाँहरुले माघ ८ गतेभित्र संविधान जारी गर्ने दायित्वबाट कुनै पनि राजनीतिक दल भाग्न नपाउने भन्दै सबै विवाद संविधानसभाभित्रै बसेर टुंग्याइनुपर्ने बताउनुभयो ।
पापडले संविधान जारी नभए मुलकमा अस्थिरता र अन्योल बढ्ने तथा त्यसले दलहरुप्रतिको विश्वसनीयता घट्ने भन्दै संविधानसभाबाट संविधान बनाउने मौका नगुमाउन आग्रह गरेको छ । पापडले संविधान बनाउनका लागि दलहरुलाई निरन्तर दबाब दिने बताएको छ ।
