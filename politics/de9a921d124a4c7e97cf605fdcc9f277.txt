स्थानीय तह पुनर्संरचना : १७ जिल्लाको मात्र प्रतिवेदन आयो

काठमाडौं, कात्तिक २० – स्थानीय तह पुनर्संरचनाका अहिलेसम्म १७ वटा जिल्लाले मात्र प्रतिवेदन बुझाएका छन् । पुनर्संरचनाका लागि जिल्लामा काम गर्ने जिल्ला प्राविधिक सहयोग समितिलाई शनिबारसम्ममा प्रतिवेदन बुझाउन भनिए पनि अहिलेसम्म १७ वटा जिल्लाले मात्र प्रतिवेदन बुझाएका हुन् । 
सक्याँै भनेर धेरै जिल्लाबाट जानकारी आएका तर प्रतिवेदन भने भोली पर्सिसम्ममा पठाउने भनेर जानकारी आएको आयोगका सदस्य माधव अधिकारीले जानकारी दिनुभयो । कतिपय जिल्लामा विवाद भएको र कतिपय जिल्लामा काम नै सुरु नभएका कारण प्राविधिक सहयोग समितिहरुले प्रतिवेदन बुझाउन नसकेका हुन् । 
तराईका ८ जिल्लामा पुनर्संरचनाको काम नै सुरु हुन सकेको छैन । विवाद भएका जिल्लामा राजनीतिक सहमतिका आधारमा फेरि छलफल चलाउने अधिकारीले बताउनुभयो । आयोगले बढीमा ७ सय ४४ स्थानीय सरकार बनाउने मापदण्डसहित प्राविधिक समितिलाई संख्या र सिमाना टुंग्याउने जिम्मा दिएको थियो । आयोगका अध्यक्ष बालानन्द पौडेलले सबै जिल्लाबाट प्रतिवेदन नआए पनि आयोगलाई काम अघि बढाउन भने समस्या नभएको बताउँदै आउनु भएको छ । 
सप्तरीको बैठक मधेसी मोर्चाका कार्यकर्ताले अवरोध
स्थानीय तह पुनर्संरचना आयोग जिल्ला प्राविधिक समिति सप्तरीको बैठक मधेसी मोर्चाका कार्यकर्ताले अवरोध गरेका छन् । मोर्चाका कार्यकर्ताले मधेसका झापादेखि कन्चनपुर कैलालीसम्म दुई प्रदेश हुनुपर्ने र त्यसका लागि प्रक्रिया नथालिएसम्म चुनाव र पुनर्संरचना सम्बन्धी कुनैपनि गतिविधि हुन नदिने भन्दै अवरोध गरेका हुन् । मोर्चाका कार्यकर्ताले बैठकस्थलमा बैठकको कागजात तथा अभिलेखहरुसमेत च्यातेको स्थानीय विकास अधिकारी सुदेव पोख्रेलले जानकारी दिनुभयो । 

मोरङमा विवाद
मोरङमा स्थानीय निकाय पुनर्संरचना जिल्ला स्तरीय प्राविधिक समितिले दलहरुबिचको विवादका कारण आयोगले तोकेको समयमा प्रतिबेदन पठाउन सकेन । दलहरुबिच बिराटनगर उपमहानगरपालिकालाई महानगरपालिका बनाउने भन्ने बारेमा मत बाझिएपछि समस्या देखिएको हो । नेकपा एमाल र अरु दलहरु चक्रपथ भित्रको सबै क्षेत्रलाई मिलाएर बिराटनगरलाई महानगर बनाउन सहमत भएपनि कांग्रेस असन्तुष्ट भएपछि समस्या देखिएको हो । मोरङमा १७ इलाका अन्तरगत रहेर १७ स्थानीय निकाय बनाउनको लागि भने दलहरु सहमत भएका छन् । 
जाजरकोटमा पनि विवाद
स्थानीय निकायको संख्यामा सहमति भए पनि जाजरकोटमा सिमांकनको विषयलाई लिएर मुख्य दलबिच विवाद भएको छ । विवादकै कारण स्थानीय जिल्ला प्राविधिक सहयोग समितिले आयोगमा सिफारिस पठाउन सकेको छैन । सात वटा स्थानीय निकाय बनाउन दलहरु एकमत भए पनि साल्मा गाँउ विकास समितिलाई कता राख्ने भन्ने विषयमा विवाद हुँदा सिमांकनमा सहमति जुट्न नसकेको हो ।
संखुवासभामा रिले अनसन
स्थानीय निकाय पुनर्संरचना गर्दा संखुवासभाको खाँदबारी नगरपालिकामा गाभ्न माग गर्दै शीत्तलपाटी गाविसका बासिन्दाले रिले अनसन सुरु गरेका छन् । स्थानीय विकास अधिकारी कृष्णप्रसाद सुबेदीलाई ज्ञापनपत्र बुझाएर उनीहरुले शनिबारदेखि रिले अनसन सुरु गरेका हुन् । उनीहरुले शीत्तलपाटी नगरपालकासँग जोडिएको गाविस भएकाले यतै सहज हुने बताए । रिले अनसन बस्न अघि उनीहरुले खाँदबारीमा जुलुस प्रदर्शन गरेका थिए ।
