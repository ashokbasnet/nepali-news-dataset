माओवादीको नेतृत्व स्वीकार्न नसकिने : काँग्रेस

काठमाडौं, मंसिर १८ - नेपाली काँग्रेसले एकीकृत नेकपा माओवादी नेतृत्वको सरकार स्वीकार गर्न नसकिने निष्कर्ष निकालेको छ ।

काँग्रेसले आफ्नै नेतृत्वमा राष्ट्रिय सहमतिको सरकार बनाएर बैशाखमा संविधान चुनाव गराउन अरु दलसँग छलफल समेत अगाडि बढाउनु पर्ने बताएको छ ।

 

काँग्रेस सभापति सुशील कोइरालाले माओवादी अध्यक्ष पुष्पकमल दाहाल प्रचण्ड र प्रधानमन्त्री डाक्टर वावुराम भट्टराईसँगको छुट्टाछुट्टै भेटेपछि बसेको काँग्रेस पदाधिकारीको बैठकले माओवादी नेतृत्वको सरकार स्वीकार नगर्ने भन्दै काँग्रेसको नेतृत्वमा सहमतिय सरकार बनाएर चुनाव गर्नु पर्ने निष्कर्ष निकालेको हो ।

काँग्रेसले बाबुराम भट्टराई नेतृत्वको सरकारमा काँग्रेस नजाने र भट्टराईलाईनै सहमतिय सरकारको स्वरुप दिने माओवादीको योजना भए बैशाखमा माओवादी चुनाव गराउन नचाहेको प्रष्ट हुने ठहर समेत गरेको छ ।

भट्टराई नेतृत्वको सरकारलाई सहमतिको सरकार बनाउने जिद्धिले माओवादी बैशाखमा संविधानसभाको चुनाव गराउने नचाहने देखिएको  काँग्रेसको भनाई छ ।

पदाधिकारी बैठक अघि एकीकृत नेकपा माओवादीका अध्यक्ष पुष्पकमल दाहाल प्रचण्डसँगको भेटमा काँग्रेस सभापति सुशील कोईराला भट्टराई नेतृत्वको सरकारलाई सहमतिय सरकार बनाउन नसकिने बताउनु भएको थियो । प्रचण्डले राजनीतिक सहमति कायम गर्ने विषयमा आग्रह गरेपनि कोइरालाले बाबुराम भट्टराईमा सहमति नजुट्ने बताउनु भएको थियो ।

यस्तै प्रधानमन्त्री डाक्टर बाबुराम भट्टराईले अत्यावश्यक क्षेत्रमा पदपूर्तिका लागि आफूलाई सघाउन काँग्रेस सभापति सुशील कोईरालासंग आग्रह गर्नु भएको छ ।

कोइराला निवास महाराजगंज पुगेर भट्टराईले न्यायाधीशहरुको म्याद सकिन लागेकोले अस्थायी न्यायाधीशको म्याद थप्नका लागि सरकारलाई सघाउन आग्रह गर्नु भएको प्रधानमन्त्रीको नीजि सचिवालयले जनाएको छ ।

त्यस्तै प्रधानमन्त्री भट्टराईले वैशाखमा चुनाव गर्नेगरी निकास निकाल्न पनि कोइरालालाई आग्रह गर्नुभयो ।

उहाँले मुख्य राजनीतिक दलबीच सहमति भए जुनसुकै बेलामा पनि आफूले त्याग गर्ने दोहो¥याउनुभयो । तर कोइरालाले भने सरकारबाट नहटेसम्म कुनैपनि प्रकारको सहमति बन्न नसक्ने बताउनुभएको थियो  ।

यो पनि पढ्नुहोला - कांग्रेस तयार नभए हामी छौं : एमाले अध्यक्ष
