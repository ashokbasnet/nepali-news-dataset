संविधान संशोधनबारे सरकार र मधेसी मोर्चाबिच छलफल सुरु

काठमाडौं, कात्तिक २९ – संविधान संशोधनबारे सरकार र मधेसी मोर्चाबिच छलफल सुरु भएको छ । सिंहदरबारमा चलिरहेको बैठकमा सरकारका तर्फबाट प्रधानमन्त्री पुष्पकमल दाहाल तथा मोर्चाका तर्फबाट संघीय समाजवादी फोरमका उपेन्द्र यादव, सदभावना पार्टीका राजेन्द्र महतो तराई मधेस सदभावना पार्टीका महेन्द्र यादव, संघीय सद्भावनाका अनिल झा लगायत नेता सहभागी हुनुहुन्छ ।
सरकारले मंगलबारसम्म संविधान संशोधन प्रस्ताव संसदमा दर्ता गराउने तयारी गरिरहेका बेला प्रधानमन्त्री दाहालले मोर्चासँग छलफल गर्नुभएको हो । छलफलमा सरकारले तयार पारेको प्रस्तावको खाकाबारे मोर्चाका नेताहरुलाई प्रधानमन्त्रीले जानकारी गराउने उहाँको सचिवालयले जनाएको छ ।
सरकारले सिमाङ्कन, नागरिकता, राष्ट्रिय सभामा प्रतिनिधित्व र भाषाको विषयमा संशोधन प्रस्ताव लैजाने तयारी गरिरहेको छ ।
मोर्चाका नेतासँगको छलफलपछि प्रधानमन्त्री दाहालले सत्ता साझेदार काँग्रेसका सभापति शेरबहादुर देउवा र विपक्षी एमालेका अध्यक्ष केपी शर्मा ओलीसँग पनि छलफल गरि प्रस्तावलाई अन्तिम रुप दिने उहाँको सचिवालयले जनाएको छ ।
