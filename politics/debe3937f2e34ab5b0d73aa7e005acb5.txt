सुपरफास्ट विधिबाट संविधान जारी गर्ने पक्षमा छैन : नेम्वाङ

काठमाडौं, असार २ – संविधानसभाका अध्यक्ष सुवासचन्द्र नेम्वाङले असार मसान्तभित्र संविधान जारी नहुने संकेत गर्नुभएको छ । दोस्रो ठूलो दल नेकपा एमालका अध्यक्ष केपी शर्मा ओलीले असार मसान्तसम्म संविधान जारी हुने बताइरहेका बेला त्यहि पार्टीबाट संविधानसभाका अध्यक्ष चुनिएका नेम्वाङले भने त्यो सम्भावनालाई नकार्नुभयो ।
संविधानसभाका अध्यक्ष नेम्वाङले बुधबार आफ्नै कार्यकक्षमा नेपाल आदिवासी जनजाति महासंघका प्रतिनिधिसामु एमाले अध्यक्ष ओलीप्रति लक्षित गर्दै आफू सुपरफास्ट विधिबाट संविधान जारी गर्ने पक्षमा नरहेको बताउनुभयो । उहाँले माघ ८ गतेको समयसीमा कटिसकेकाले अब हतार गरेर भन्दा केही समय लगाएर संविधान जारी गरिनुपर्ने बताउनुभयो ।
संविधानसभाका अध्यक्ष नेम्वाङले फास्टट्रयाकबाट संविधान जारी गर्ने नाममा आफू संविधानको मस्यौदा जनताको बीचमा नलाने पक्षमा नरहेको बताउनुभयो । उहाँले नयाँ संविधान कस्तो बन्दैछ भन्ने बारेमा नागरिकले थाहा पाउनुपर्ने र नागरिकले सुझाव दिने मौका पाउनुपर्ने बताउनुभयो ।
उहाँले मस्यौदामाथि नागरिकबीच कति दिन छलफल चलाउने भन्ने बारेमा भने स्पष्ट पार्नुभएन । मस्यौदा नागरिकबीच कति दिनका लागि लाने भन्ने विषयमा सत्तारुढ नेपाली कांग्रेस र नेकपा एमालेबीच मत भिन्नता छ ।
कांग्रेस मस्यौदामाथि सुझाव दिन दुई हप्ता छुट्याउनुपर्ने पक्षमा छ तर नेकपा एमालेले भने त्यति धेरै समय दिँदा असार मसान्तमा संविधान नआउने भन्दै २÷३ दिनको समय दिएर सुझाव माग्नुपर्ने बताउँदै आएको छ ।
