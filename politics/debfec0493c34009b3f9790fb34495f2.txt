सभाध्यक्ष नेम्वाङलाई राप्रपा नेपालको ज्ञापनपत्र

काठमाडौं, माघ २० – राप्रपा नेपालले प्रश्नावली प्रस्ताव समितिको कामकारबाहीप्रति विमत्ति जनाउँदै संविधानसभाका अध्यक्ष सुवासचन्द्र नेम्वाङलाई पाँच बुँदे ज्ञापनपत्र बुझाएको छ ।
राप्रपा नेपालले मंग्लबार संविधानसभाका अध्यक्ष नेम्वाङलाई सिंहदरबारस्थित उहाँकै कार्यकक्षमा पुगेर प्रश्नावली प्रस्ताव समितिको निर्णय सच्याउन माग गर्दै ज्ञापनपत्र बुझाएको हो ।
प्रश्नावली प्रस्ताव समितिले संघीयता, गणतन्त्र र धर्मनिरपेक्षताको प्रतिकुल नहुने गरी प्रश्नावली बनाउने कार्यविधि बनाएपछि समितिको बैठक नै बहिष्कार गरेको राप्रपा नेपालले संविधानका महत्वपूर्ण अन्तर्वस्तुमा प्रश्न नै उठाउन पाईंदैन भन्नु अन्तरिम संविधान र संविधानसभा नियमावली विपरित भएको बताएको छ ।
राप्रपा नेपालका अध्यक्ष कमल थापाले नेपाली कांग्रेस र नेकपा एमालेले सबै दललाई समेटेर संविधान निर्माणको काम अगाडि बढाउनुपर्ने जिम्मेवारी पूरा गर्नुको साटो संविधानसभाभित्रै रहेका दललाई निषेध गर्ने काम गरेको आरोप लगाउँदै संविधानसभामा संविधानका सबै विषयमा प्रश्न उठाउने अधिकार सुनिश्चित गर्न सभाध्यक्ष नेम्वाङसँग आग्रह गर्नुभयो ।
संघीयता, गणतन्त्र र धर्मनिरपेक्षताको विषयमा प्रश्न उठाउन नदिए प्रश्नावली प्रस्ताव समितिलाई संविधानसभामा प्रश्नावलीको प्रतिवेदन पेश गर्न नदिने र जबर्जस्ती पेश गरिए संविधानसभा छोडेर सडक आन्दोलनमा उत्रिने राप्रपा नेपालको चेतावनी छ ।
