कांग्रेसमा पदाधिकारी र केन्द्रिय सदस्यको संख्या नबढ्ने

काठमाडौं, फागुन १६ - नेपाली कांग्रेसमा पदाधिकारी र केन्द्रिय सदस्यको संख्या नबढ्ने भएको छ । आइतबार बसेको केन्द्रिय कार्यसमिति बैठकले पदाधिकारी र केन्द्रिय सदस्यको संख्या नबढाउने गरि महामन्त्री कृष्णप्रसाद सिटौलाले पेश गरेको प्रतिवेदन स्वीकृत गरेको हो । 
बैठकले अहिलेको संरचनामा सामान्य परिवर्तन गर्दै १४ अञ्चलबाट एक एक जना केन्द्रिय सदस्य चयन हुने ब्यवस्थाको सट्टा ७ प्रदेशबाट २/२ जनाको दरले केन्द्रिय सदस्य चुनिने ब्यवस्था गरेको छ । 
कांग्रेसभित्र प्रदेशबाट चुनिने २ मध्ये एकजना केन्द्रिय सदस्य महिला हुनुपर्ने प्रस्ताव गरिएपनि बैठकले महिला पुरुष नछुट्याइ हरेक प्रदेशबाट २/२ जना केन्द्रिय सदस्य चुनिने ब्यवस्था गरिएको केन्द्रिय सदस्य ज्ञानेन्द्रवहादुर कार्कीले जानकारी दिनुभयो । 
उहाँका अनुसार केन्द्रिय कार्यसमिति ८५ सदस्यीय नै हुनेछ । संस्थापन पक्षले पदाधिकारीको संख्या बढाउने गरि गृहकार्य गरेपनि देउवा पक्षको कडा प्रतिवादका कारण पदाधिकारीको संख्या नबढाउने निर्णयमा केन्द्रिय कार्यसमिति पुगेको हो । 
आनन्दप्रसाद ढुङ्गाना नेतृत्वको विधान संशोधन समितिले एक सभापति, एक वरिष्ठ उपसभापति, एक महिलासहित दुई उपसभापति मनोनित, एक मनोनित सहित, दुई महामन्त्री  एक कोषाध्यक्ष र आवश्यकताअनुसार सहमहामन्त्रीसहित ९७ जनाको केन्द्रिय कार्यसमिति बनाउन सुझाव दिएको थियो ।
सोमबार सवै महाधिवेशन प्रतिनिधि चयन भइसक्ने
सोमबार सम्ममा सवै महाधिवेशन प्रतिनिधि चयन भइसक्ने कांग्रेसले जनाएको छ । प्रतिनिधि चयन गर्न बाँकी रहेका धनुषाको ४ वटा निर्वाचन क्षेत्रसँगै महोत्तरी र रसुवाका एक एक निर्वाचन क्षेत्रबाट सोमबार सम्ममा प्रतिनिधि चयन गरिसक्न निर्देशन दिएको केन्द्रिय निर्वाचन समितिले निर्वाचन समितिका सदस्य गोपालकृष्ण घिमिरेले जानकारी दिनुभयो । 
मंगलबार जिल्ला र क्षेत्रीय सभापतिको भेला
कांग्रेसका जिल्ला र क्षेत्रीय सभापतिको भेला मंगलबार काठमाडौंमा हुने भएको छ । काग्रेसको सिन्धुपाल्चोक जिल्ला सभापति मोहनबहादुर बस्नेतले भेलामा नव निर्वाचितलाई स्वागत र निर्वतमानलाई विदाई गर्नुका साथै पार्टीको आन्तरिक ब्यवस्थापन, लगायतका विषयमा छलफल हुने जानकारी दिनुभयो ।
कांग्रेसको १३ औं महाधिवेशन आउँदो बिहिबारदेखि काठमाडौंमा सुरु हुँदैछ । महाधिवेशनका लागि प्रतिनिधिहरु धमाधम काठमाडौं आउन थालेका छन् ।
