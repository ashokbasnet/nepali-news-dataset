दलित समुदायको समस्या समाधानका लागि सरकार प्रतिबद्ध

काठमाडौं, माघ १८ – प्रधानमन्त्री पुष्पकमल दाहालले दलित समुदायका समस्या समाधान गर्न सरकार कटिबद्ध भएर लागेको बताउनुभएको छ । 
मंगलबार बिहान प्रधानमन्त्री निवास बालुवाटारमा राष्ट्रिय दलित मुक्ति मोर्चाका प्रतिनिधिसँगको भेटमा प्रधानमन्त्री दाहालले दलित समुदायका समस्या समाधान गर्न सरकार कटिबद्ध भएर लागेको बताउनुभएको हो ।
उहाँले दलित आयोगलाई संबैधानिक मान्यता प्राप्त हुनु ठूलो उपलब्धी भएको भन्दै समितिलाई अझ सक्रिय पार्ने बताउनुभयो । यस्तै प्रधानमन्त्री दाहालले लक्ष्मी परियार र अजित मिजारको घटनामा संलग्नलाई कारवाहीका लागि छानबिन प्रक्रिया अघि बढेको जानकारी दिँदै पीडितका परिवारलाई उचित क्षतिपूर्ति दिइने बताउनुभयो ।
तिलक परिवारको नेतृत्वमा आएको प्रतिनिधि मण्डलले लक्ष्मी परियार र अजित मिजारका हत्याराहरुमाथि कारवाही, पीडितलाई क्षतिपूर्ति, दलित विकास समिति खारेज गर्न खोजिएकोमा आपत्ति जनाउँदै प्रधानमन्त्रीलाई ज्ञापनपत्र बुझाएको थियो ।
