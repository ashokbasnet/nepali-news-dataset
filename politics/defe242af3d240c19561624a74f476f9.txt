नेपालको संविधानको सम्मान नगरेर भारतले गल्ती गर्‍यो

काठमाडौं, असोज ५ - परराष्ट्र क्षेत्रका जानकार तथा पूर्व राजदुतहरुले नेपालको संविधानको सम्मान नगरेर भारतले गल्ती गरेको बताएका छन् । लोकतान्त्रिक विधिबाट बनाइएको संविधानको स्वागत गर्नुको सट्टा भारतले धम्कीपुर्ण भाषामा विज्ञप्ती निकाल्नु कुटनीतिक मर्यादा विपरित भएको उनीहरुको भनाइ छ ।
रिपोर्टस क्लबमा भएको कार्यक्रममा अमेरिकाका लागि पूर्व राजदुत डाक्टर शंकर शर्माले लोकतन्त्रकै अभ्यास गरिरहेको देशले अरुको सार्वभौमसत्ता विपरितका गतिविधि गर्नु अशोभनीय भएको बताउनुभयो । विश्व मानचित्रमा उदाउँदै गरेको भारतले नेपालको आन्तरिक मामिलामा हस्तक्षेप गर्नु उसकै लागि घाटा हुने पनि शर्माले बताउनुभयो । 
कुटनीतिज्ञ राजेश्वर आचार्यले भारतले सोमबार निकालेको विज्ञप्तीमा प्रयोग गरिएको भाषा कुटनीतिक मर्यादा सुहाउँदो नभएर हस्तक्षेपकारी भएको बताउनुभयो । आन्तरिक समस्या सबै देशमा हुने भन्दै कुटनितिज्ञ आचार्यले अरुको आन्तरिक मामिलामा आवश्यक भन्दा धेरै चासो देखाउनु गलत कुटनीतिक अभ्यास भएको पनि बताउनुभयो । 
मिजरोम, आसाम, नागाल्याण्ड, दार्जेलिङलगायत ठाउँका आफ्ना समस्या समाधान गर्न छाडेर नेपालका समस्यामा अनावश्यक चासो देखाउने भारतको हेपाहा प्रबृति भएको आचार्यको दावी छ ।
कार्यक्रममा भारतका लागि पूर्व राजदुत दुर्गेशमान सिंहले एकअर्कालाई आरोप प्रत्यारोप गर्नुभन्दा पनि दुबै देशले कुटनीतिक रुपमा समस्या समस्या समाधान गर्नुपर्ने बताउनुभयो ।
