वैद्य पक्ष सहमतिमा नआए बहुमतबाट निर्णयः पुन

नेपालगञ्ज, कात्तिक १४ — एकीकृत नेकपा माओवादीका स्थायी समिति सदस्य एवं अर्थमन्त्री वर्षमान पुन अनन्तले वैद्य पक्ष सहमतिमा नआए बहुमतका आधारमा भएपनि शान्ति र संविधान निर्माण प्रक्रिया टुंगो लगाउने बताउनुभएको छ । क्रान्तिकारी पत्रकार संघले सोमबार बिहान नेपालगन्जमा गरेको पत्रकार भेटघाटमा पुनले पार्टी भित्रको विवादले शान्ति र संविधानमा प्रभाव पर्न नदिने बरु बहुमतबाट अघि बढाउने बताउनुभयो । 

 

 

१७ गतेदेखि शुरु हुने पार्टीको बैठकले विवाद हल गर्न नसके हालसम्मका विवाद महाधिवेशनमा जाने र माघमा महाधिवेशन गर्ने तयारी भैरहेको पुनले बताउनुभयो । महाधिवेशनले पनि विवाद हल गर्न नसके नागरिकमा जाने  उहाँको भनाई छ ।  

 

तीन दलको कार्यदलका सदस्य समेत रहेका मन्त्री पुनले संख्या र राहत प्याकेजका बिषयमा केही भएपनि यसकै आधारमा शान्ति र संविधान निर्माण कार्यमा अवरोध नपुग्ने दावी गर्नुभयो । 

 

भ्याट छलीमा संलग्न उद्योगलाई मंसिर महिना भित्रै कारबाही

 

अर्थमन्त्री बर्षमान पुनले भ्याट छलीमा संलग्न उद्योगलाई मंसिर महिना भित्रै कारवाही गर्न बताउनु भएको छ । अर्थमन्त्री अनन्तले भ्याट छलीमा संलग्न उद्योगहरुको अहिले पनि अनुशन्धान चलिरहेको भन्दै मंसिर भित्रै कारवाही गरिने बताउनु भएको हो । 

 

नेपालगंजमा भएको कार्यक्रममा अर्थमन्त्री अनन्तले आफूहरु उदार अर्थनीतिको पक्षमा रहेको बताउनु भयो । अर्थमन्त्रालयले आइतबार भ्याट छलीमा संलग्न ४ सय ३७ कम्पनीको नाम सार्वजनिक गरेको थियो ।
