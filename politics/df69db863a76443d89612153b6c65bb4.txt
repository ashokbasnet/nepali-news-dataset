प्रचण्डलाई चड्कन हान्ने कुँवरलाई सहयोग गर्नेको ताँती

काठमाडौं, मंसिर २५ - एकीकृत नेकपा माओवादीका अध्यक्ष पुष्पकमल दाहाल प्रचण्डलाई थप्पड हान्ने बाग्लुङका पदम कुँवरलाई सहयोग गर्नेको ताँती लागेको छ ।
कुँवर २८ हजार रुपैयाँ धरौटी तिर्न नसकेर सोमवार जेल चलान भएका थिए । सार्वजनिक अपराध मुद्दामा काठमाण्डूका प्रमुख जिल्ला अधिकारी चूडामणि शर्माले २८ हजार धरौटी राखेर तारेखमा छोड्न आदेश दिएपनि कुँवरले धरौटी तिर्न सकेनन् ।
धरौटी राख्ने रकम नभए पछि उनलाई केन्द्रीय कारागार चलान गरिएको छ । कुँवरका भिनाजु भीम भारतीले आर्थिक अवस्था कमजोर भएकाले धरौटी बुझाउन नसकेको बताउनुभयो । कुँवरले धरौटी राख्न नसकेको समाचार सञ्चार माध्यममा आएपछि उनलाई सहयोग गर्नेको ताँती नै लागेको छ ।
कुँवरका भिनाजु भारतीले अहिलेसम्म २८ हजार रुपैयाँ हात परिसकेको जानकारी दिनुभयो । ‘धरौटीका लागि रकम हात परिसकेको छ, कुँवरलाई भोली (मंगलवार) छुटाउँछु ।’ उहाँले भन्नुभयो ‘अरु पनि सहयोग गर्छु भन्ने थुप्रै हुनुहुन्छ ।’
अरु स्वदेश तथा विदेशमा बसेका नेपालीहरुले पनि विभिन्न सञ्चार माध्यम मार्फत सहयोगको आश्वासन दिएको भारतीले बताउनुभयो । धरौटीका लागि आवश्यक भन्दा बढी रकम सहयोग आएमा त्यो रकम सामाजिक काममा लगाउन पहल गर्ने उहाँले बताउनुभयो ।
यसअघि एकीकृत नेकपा माओवादी अध्यक्ष प्रचण्डले कुँवरलाई माफी दिएको खबर सञ्चार माध्यममा आएपनि कुँवर जेल चलान भएका छन् । महाराजगन्जमा रहेको २ नम्बर गणमा राखिएका पदमलाई सुनुवाइका लागि जिल्ला प्रशासन कार्यालयमा उपस्थित गराइएको थियो ।
