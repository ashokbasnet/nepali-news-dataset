आन्दोलनको लक्ष्य स्पष्ट पार्न विपक्षी दललाई सुझाव

सूर्यकुमार क्षेत्री/ उज्यालो । काठमाडौं, मंसिर २ – विपक्षी दलले सरकार ढालेर सहमतिको नयाँ सरकार बनाउने भन्दै सरकार विरुद्ध आन्दोलन सुरु गरेका छन् । मंसिर २९ गतेसम्मका लागि कार्यक्रम सार्वजनिक गरेका काँग्रेस र एमाले लगायतका विपक्षी दलले शनिबार पहिलो दिन आन्दोलन सहयोग गर्न आग्रह गर्दै  नागरिक समाजका प्रतिनिधिसंग अन्तरक्रिया गरेका छन् ।
सर्वसत्तावाद र निरकुंशता बिरुद्ध अन्दोलन शुरु गरेको भन्दै उनीहरुले सहयोग गर्न नागरिक समाजलाइ आग्रह गरेका छन् ।
आन्दोलनको लक्ष्य स्पष्ट पार्न सुझाव
काँग्रेस केन्द्रीय कार्यालय सानेपामा भएको अन्तर्क्रियामा नागरिक समाजका अगुवाले आन्दोलनको लक्ष्य स्पष्ट नभएको भन्दै पहिले आन्दोलनको लक्ष्य स्पष्ट पार्न सुझाव दिएका छन् । आन्दोलनको लक्ष्य प्रष्ट भए आफूहरुले पनि समर्थन गर्ने उनीहरुको भनाई छ । अन्तर्क्रियामा चिकित्सक भोला रिजालले नागरिक माझ जाँदा एजेण्डा प्रष्ट हुनुपर्नेमा जोड दिनुभयो ।
अधिकारकर्मी सुशील प्याकुरेलले वितगका आन्दोलनमा पनि सहयोग गरेको तर नागरिकको अपेक्षा पुरा गर्न दलहरु चुकेको बताउनुभयो ।
पत्रकार कनकमणी दिक्षितले काँग्रेस एमाले माओवादीको छायाँमा अलमलिएको र प्रतिपक्षको भूमिका निर्वाह गर्न नसकेको टिप्पणी गर्नुभयो ।
छलफलमा पेशागत संगठनका प्रतिनिधिले सरकार र कुर्सीलाई मात्र सम्झेर आन्दोलन नगर्न सुझाव दिए । सत्तारुढ र विपक्षी दल नागरिकप्रति उत्तरदायी नभएको उनीहरुको गुनासो छ । आम नागरिकको समर्थन पाउन आन्दोलनको लक्ष्य स्पष्ट हुनुपर्ने र दलहरु सत्ताको खेलमा अल्झिन नहुनेमा जोड दिएका थिए ।
विपक्षमै रहेका केही विपक्षी दलले काँग्रेस र एमालेको आन्दोलन सरकारका लागि मात्रै भैरहेको बेला नागरिक समाज र पेशागत संगठनका प्रतिनिधिले पनि काँग्रेस र एमालेको आन्दोलनमा शंका गरेका हुन् ।
सहयोग गर्न कोइरालाको आग्रह
कार्यक्रममा नेपाली काँग्रेसका सभापति सुशील कोइरालाले आन्दोलन लोकतन्त्र र नयाँ संविधानको लागि भएकाले नागरिक समाजलाई सहयोग गर्न आग्रह गर्नुभयो ।  एकीकृत माओवादी र मधेशी मोर्चा सर्वसत्तावादको बाटोमा अग्रसर भएकाले नागरिकलाई लोकतन्त्रको प्रत्याभुति गराउन पनि यो सरकार हटाउनै पर्नेमा जोड दिनुभयो ।
एमालेका अध्यक्ष झलनाथ खनालले सत्तापक्षले मिडियाको दुरुपयोग गर्दै विपक्षीको आन्दोलनबारे भ्रम पारेको आरोप लगाउनुभयो । सरकारसँग वार्ता र सहमतिले निकाश निस्कन नसकेकाले आन्दोलन गरिएको अध्यक्ष खनालको भनाइ छ ।
मंसिर २९ गतेसम्म सरकार हटाइ छाड्ने दावी सहित धर्ना, सभा र प्रदर्शन जस्ता कार्यक्रम घोषणा गरेका छन् ।
आन्दोलनलाई लक्ष्यविहीनः एमाओवादी
एकीकृत माओवादीले विपक्षीको आन्दोलनलाई लक्ष्यविहीन भनेको छ । एकीकृत माओवादीका प्रवक्ता अग्नी सापकोटाले यो आन्दोलन लक्ष्य विहिन भएको दावी गर्दै आन्दोलनका नाममा विपक्षी दलहरु राष्ट्रपतिलाई उचालेर सक्रिय बनाउने धुनमा रहेको आरोप लगाउनुभयो ।
