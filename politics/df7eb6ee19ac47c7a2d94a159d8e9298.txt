माओवादी नसुध्रिएसम्म राजनीतिक गतिरोध हट्दैन : सिंह

काठमाडौं, फागुन १० – नेपाली कांग्रेसका महामन्त्री प्रकाशमान सिंहले एकीकृत नेकपा माओवादी नसुध्रिएसम्म विद्यमान राजनीतिक गतिरोध नहट्ने बताउनुभएको छ । देउराली क्लबले बुधबार काठमाडौंमा गरेको कार्यक्रममा उहाँले माओवादीले पुर्ण रुपमा शान्ति आत्मसाथ नगरेसम्म गतिरोध लम्बिरहने दावी गर्नुभयो । 

 

‘माओवादीले अनेकौ बखेडा झिकेर सेना समायोजन प्रक्रियालाई लम्ब्याइरहेको छ’, सिंहको आरोप थियो, ‘माओवादी नसुध्रिकन शान्ति प्रकृया र संविधान निर्माणमा देखिएको गतिरोध अन्त्य हुने छाँट देखिन्न ।’ महामन्त्री सिंहले सेना समायोजन गर्दा प्रचलित मापदण्ड र दलहरुबीचको ७ बुँदे सहमतिलाई नाघ्न नसकिने धारणा राख्नुभयो । माओवादीलाई लोकतान्त्रिक बाटोमा हिँडाउन लामो समय लागेकाले संविधान निर्माण गर्न ढिलाई भइरहेको उहाँको भनाई छ । 

 

कार्यक्रममा देउराली क्लवले विभिन्न क्षेत्रबाट समाजमा उल्लेख्य योगदान गर्ने ब्यक्तिहरुलाई सम्मान गरेको थियो ।
