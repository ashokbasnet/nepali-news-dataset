साँच्चै महिला नसक्ने नै हुन् त ?

गीता कँडेल/उज्यालो ।
काठमाडौ, फागुन २४ – ‘संयुक्त राष्ट्रसंघमा मैले नेतृत्व लिएयता लैंगिक समानता र महिला शसक्तिकरण मुख्य प्राथमिकतामा राखेको छु, अहिले राष्ट्रसंघका धेरैजसो निकायमा नेतृत्वकर्ता महिला छन्’ संयुक्त राष्ट्रसंघका महासचिव बान की मुनले महिलाको सहभागितामा सन्तोष ब्यक्त गर्नुभएको छ । 
तर विश्वका धेरैजसो निकायहरु महिला सहभागिताका लागि राष्ट्रसंघ जति भाग्यमानी छैनन् । विश्वका केही देशमा पछिल्लो समय राष्ट्र र सरकार प्रमुखको जिम्मेवारी महिलाले लिएका छन् । नेपालमा भने त्यो अवस्था आउन कहिलेसम्म कुर्नुपर्ने हो त्यसको कुनै टुंगो छैन ।
सरकार र राष्ट्रप्रमुखको जिम्मेवारी त कता हो कता कुनै संघसंस्था वा समितिमा पनि नेतृत्वकर्ताको भूमिका महिलाले पाउन सकेका छैनन् । किन जान सक्दैनन् त महिला नीति निर्माण ? के साँच्चै महिलामा क्षमता नभएकै हो त ? या महिलाहरु पाएको अवसर पनि उपभोग गर्न सक्दैनन् ? महिला अधिकारकर्मी लक्ष्मी न्यौपाने भन्नुहुन्छ ‘कुशलतापूर्वक घर व्यवस्थापन गर्ने महिलाले राज्य व्यवस्थापन पनि मजाले गर्न सक्छन्, तर पुरुषहरु महिलाको व्यवस्थापकीय सीपसंग डराउँछन् र माथि जान दिंदैनन् ।’
२०६२/६३ को जनआन्दोलन पछि महिलाको समानुपातिक समावेशीताको कुरा जोडतोडले उठेको छ । अन्तरिम संविधानले नै राज्यका हरेका निकायमा कम्तीमा पनि ३३ प्रतिशत सहभागिता हुनुपर्नेमा जोड दिएको छ । तर राज्यको कानून निर्माण गर्ने थलो संविधानसभामा महिला सहभागिताले यसपाली ३३ प्रतिशत छुन पनि सकेन । संविधानसभामा राजनीतिक दलका महिलाको प्रतिनिधित्व एक तिहाई पुग्न नसकेपनि राजनीति संगै सबै जसो क्षेत्रमा महिला सहभागीता केही आशा लाग्दो रुपमा देखिएको छ ।
स्थानीय स्तरमा गठन भएका संघसंस्था, उपभोक्ता समिति, स्वास्थ्य व्यवस्थापन समिति, विद्यालय व्यवस्थापन समिति, बन उपभोक्ता समिति जस्ता ठाउँमा महिलाको अनिवार्य सहभागिता हुन थालेको छ । तर महिलाको उपस्थिति बढ्दो भएपनि नेतृत्वकर्ताको भूमिका भने महिलालाई दिन अझै पनि हिच्किचाउने प्रवृत्ति छ । नेतृत्व लिने ठाउँ महिलालाई दिनुपरे उनको क्षमतामा प्रश्न उठाइन्छ ।
दैलेखको सेरी गाविसकी रामकुमारी मल्ल आफू विद्यालय व्यवस्थापन समितिको अध्यक्ष बन्ने प्रयासमा लाग्दा आफन्तबाटै पीडित बन्नु परेको बताउनुहुन्छ । ‘म अध्यक्ष हुँदा पुरुषले महिलाको प्रवेश हुनलाग्यो विद्यालयलाई मावि गराउँला भन्ने थियो, अब त्यो चाहना पूरा नहुने भयो भन्नुभयो उहाँ भन्नुहुन्छ ‘एक जना ससुरा पर्नेले बुहारी मान्छे, अध्यक्ष बन्न आँट गर्न सक्छेस् भनेर गाली पनि गर्नुभयो । तर मैले बुहारीको ठाउँमा म बुहारी हो । अहिलेको युगमा आएर तपाईंले यस्तो भन्न मिल्छ ? भने,  महिलाहरुकै सहयोगमा म अध्यक्ष बनें र विद्यालयलाई मावि बनाएर छोडें ।’
महिलामा सचेतना बढ्दै जाँदा आफ्नो अधिकारका लागि सोधीखोजी गर्ने क्रम बढ्दै गएको छ । स्थानीय विकास निर्माणमा सहभागीता पनि बढेको छ । तर काम गर्ने अवस्थामा सहयोग भने कम मात्रै गर्ने गरिएको छ । महिला मानवअधिकार रक्षक सञ्जाल बाँकेका अध्यक्ष अक्षरी पोखरेलको भनाईमा ‘कुनै पनि संरचनामा महिलाहरुलाई ल्याइन्छ, तर महिला माथि आउन थालेपछि ब्याक गराउन थालिन्छ ।’
महिलाले सानै गल्ती गरेपनि होच्याउने र पुरुषका ठूलै गल्ती पनि सामान्य रुपमा लिने प्रवृत्ति रहेको र महिलालाई कुनै पुरुषले सहयोग गरे नकारात्मक रुपमा लिने र चरित्रमाथि नै औंला उठाउने गरेकाले काम गर्न निकै समस्या हुने उहाँको भनाई छ ।  
राष्ट्रसंघका महासचिव बान की मूनको भनाईमा संसदमा धेरै महिला सहभागी हुन सके महत्वपूर्ण सामाजिक मुद्धा सम्बन्धि कानून धेरै बन्न सक्छन् । तर नेपालमा संविधानसभाको दोश्रो निर्वाचनमा धेरै कम महिला मात्रै निर्वाचित भए । द्वन्द्वपीडित तथा एकल महिला सञ्जाल बाँकेका उपाध्यक्ष एकमाया विक भन्नुहुन्छ ‘महिलाको न्यून सहभागीता भएको ठाउँबाट महिलाको नीति कस्तो बन्ने हो, कार्यान्वयन तहमा पनि महिलाको सहभागीता कसरी हुने हो र अरुले बनाईदिएका नीति महिलाका लागि कति सहज हुनेहुन् भन्ने मुख्य प्रश्न उब्जिएको छ ।’
आर्थिक पाटोलाई हेर्ने हो भने नेपालमा रेमिट्यान्समा महिलाको योगदान पनि बढ्दै छ । तर वैदेशिक रोजगारका नाममा हुने बेचबिखन र हिंसामा पर्नबाट जोगाउनका लागि अझै पनि प्रभावकारी काम हुन सकेको छैन । महिला हिंसाको डरलाग्दो रुप बाहिर आउने क्रम बढ्दो छ । बोक्सीको नाममा, दाइजो नल्याएको, छोरा नपाएको निहुँमा हुने हिंसा, बलात्कार जस्ता गम्भीर अपराध बढेपनि पीडितलाई न्याय र पीडकलाई कारवाहीको प्रभावकारी व्यवस्था हुन सकेको छैन ।
सम्पत्तिको अधिकार महिलामा नहुँदा पनि हिंसा सहन बाध्य भएको देखिएको छ । जुन घरमा वा जो व्यक्तिबाट हिंसा भोग्नुपर्छ, कानूनी लडाईं पनि त्यहीं बसेर लड्नुपर्ने अवस्थामा महिलाहरुले कहिले पनि न्याय पाउन नसक्ने अधिकारकर्मीहरु बताउँछन् । त्यसैले महिलाको आर्थिक सशक्तिकरणलाई प्राथमिकतामा राख्नै पर्ने अधिकारकर्मी लक्ष्मी न्यौपानेको भनाई छ । महिलाले पाएनन् वा दिएनन् भन्ने आरोप मात्रै लगाउने तर महिलालाई क्षमतावान बनाउने कुरा भूल्ने हो भने बितेको ५० वर्षदेखि माग्दै आएको महिलालाई अधिकार र समानताको कुरा आउँदो ५० वर्षसम्म मागिरहनुपर्ने अवस्था रहन्छ । नेतृत्व लिन सक्ने, आफ्ना कुरा भन्न सक्ने गरी विषयगत ज्ञान र सीप विकासमा जोड दिने र महिलालाई सक्षम बनाउँदै लग्यो भने नीति निर्माण तहमा पुग्न कुनै गाह्रो कुरै होइन ।
अर्को कुरा महिला समानता र अधिकारको मुद्धामा जहिले पनि पुरुषलाई बाधकका रुपमा हेर्ने गरिन्छ । पुरुषले काम गर्न दिएनन्, अघि बढ्न दिएनन्, खुट्टा तान्ने मात्रै काम गरेको गुनासो सर्वत्र सुन्न पाइन्छ, धेरै हद सम्म यो सही पनि हो । घरदेखि कार्यालय सम्म र राज्य सन्चालनसम्म महिला माथि आउन नसक्दा पुरुषहरु साँच्चै भिलेन जस्ता देखिन्छन् ।
तर महिलालाई अधिकार दिइएन भनेर आवाज उठाउनेले तिमीहरुले महिला अधिकार र समानताका लागि यति काम गर्नुपर्छ र गर्न सक्छौ है भनेर के साँच्चै पुरुषलाई महसूस गराएका छन् त ? अधिकार लिनुपर्छ भनेर मात्रै सिकाउने तर अधिकार दिनुपर्छ भनेर नसिकाउँदा लिने र दिनेबीचको द्वन्द्व कुन हदसम्म पुग्ला भनेर पनि बिचार गर्नु आवश्यक छ ।
