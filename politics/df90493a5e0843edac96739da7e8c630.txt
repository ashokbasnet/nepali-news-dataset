कैलाली–५ मा प्रधानमन्त्री पत्नी आरजु उठ्ने

कैलाली, कात्तिक १३ – प्रधानमन्त्री शेरबहादुर देउवाकी पत्नी तथा नेपाली कांग्रेसकी नेतृ आरजु राणा देउवा प्रतिनिसभामा प्रत्यक्ष चुनाव लड्ने हुनुभएको छ । सोमबार बसेको कांग्रेस संसदीय समितिको बैठकले कैलाली–५ मा उहाँलाई उम्मेदवार बनाउने निर्णय गरेको हो । 
कैलाली निर्वाचन क्षेत्र नम्वर ५ मा लड्ने टुङगो लागेपछि आरजु मंगलबार धनगढी आउने कार्यक्रम रहेको छ । आरजुले धनगढीबाट चुनाव लड्ने भएपछि यस क्षेत्रका कांग्रेस नेता कार्यकर्ताहले सामाजिक सन्जालमार्फत उहाँलाई स्वागत गरेका छन् । 
यस्तै डडल्धुराबाट पार्टी सभापति शेरबहादुर देउवा, कञ्चनपुर–२ बाट एनपी साउद, कञ्चनपुर–३ बाट रमेश लेखकलाई उम्मेदवार बनाउने निर्णय लगाएको कांग्रेसले सोमबार डोटीबाट वीरबहादुर बलायरलाई उम्मेदवार बनाउने टुंगो लागेको नेता एनपी साउदले जानकारी दिनुभयो ।
बाम गठबन्धनबाट प्रनिनिधिसभाका लागि कैलालीमा क्षेत्र नम्बर १ बाट एमालेकी गरिमा शाह, २ बाट एमालेकै झपट रावल, ३ बाट माओवादी केन्द्रका वीरमान चौधरी र गौरीशंकर चौधरी मध्ये एकजना, क्षेत्र नम्बर ४ बाट लेखराज भट्ट र क्षेत्र नम्बर ५ बाट एमालेका नारदमुनी रानाको उम्मेदवारी लगभग पक्कापक्की भएको जनाएको छ । 
एमाले माओवादी गठबन्धनमा प्रदेशसभाका लागि भने सिटमा सहमति भए पनि उम्मेदवार छनौटका लागि भने छलफल भइरहेको बताइएको छ । ठूला नेताहरुको उम्मेदवारीको टुंगो लागेपनि बाम गठबन्धनमा प्रदेशका लागि र केही प्रतिनिधिसभा कै लागि पनि सहमति जुटेको छैन ।
