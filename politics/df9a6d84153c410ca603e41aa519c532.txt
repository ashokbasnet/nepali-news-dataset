एउटै गाडी चढेर माधव नेपाल र प्रचण्ड वैद्य भेट्न अस्पतालमा

काठमाडौं, पुस १५ – नेकपा एमालेका नेता माधवकुमार नेपाल र एकीकृत नेकपा माओवादीका अध्यक्ष पुष्पकमल दाहाल प्रचण्ड मंगलबार बिहान एउटै गाडी चढेर थापाथलीको नर्भिक अस्पताल पुगे । गाडीबाट ओर्लिएर सँगसँगै भित्र छिरे, अनि बिरामी भएर उपचार गराइरहेका नेकपा–माओवादीका अध्यक्ष मोहन वैद्य किरणलाई भेटे ।
अस्पतालमा एउटै समयमा दुईजना नेता देखिनु त नौलो कुरा भएन । तर एउटै गाडीबाट दुईजना नेता झरेको देख्दा भने त्यहाँ भएकाहरुलाई आश्चर्य लाग्यो । नेता नेपाल प्रचण्डको गाडीमा चढेर त्यहाँ पुग्नुभएको थियो । एउटै गाडीमा सँगै गएर वैद्यको स्वास्थ्य अवस्था बुझेका दुई नेता फर्कंदा भने छुट्टाछुट्टै गाडीमा चढे । हिँड्ने बेला नेता नेपालको गाडी अस्पताल पुगेको थियो ।
अस्पताल जाने बेला नेपाललाई प्रचण्डको गाडी चढ्नुपर्नाको कारण के थियो त ? नेपाल निकट स्रोतका अनुसार संविधान निर्माणका विषयमा कुरा गर्न नेता नेपाल बिहान आफ्नै गाडी चढेर प्रचण्ड निवास पुग्नुभएको थियो । त्यहाँ केहीबेर समय लाग्ने भएपछि नेपालको गाडी बाहिर गयो । केहीबेर छलफल गरेपछि प्रचण्डले माओवादी अध्यक्ष वैद्य बिरामी भएर अस्पताल भर्ना हुनुभएको खबर सुनेकाले भेट्न जाने प्रस्ताव गर्नुभयो । त्यसमा नेता नेता नेपालले पनि सहमति जनाउनुभयो । अनि दुवै नेता प्रचण्डको गाडी चढेर नर्भिक अस्पताल पुगेका हुन् ।
लाजिम्पाट स्रोतका अनुसार अस्पताल जानु पहिले दुई नेताबीच संविधान निर्माणको विषयमा गम्भीर छलफल भएको छ । संविधानका विवादित विषयमा सहमति जुटाउन लचिलो ढंगले प्रस्तुत हुन प्रचण्डलाई नेपालले आग्रह गर्नुभएको थियो । जवाफमा प्रचण्डले एमाले अध्यक्ष ओली नै सहमति भन्दा पेलेर जाने पक्षमा रहेको भन्दै गुनासो गर्नुभएको स्रोतले जनाएको छ ।
तस्बिर साभार : शिव खकुरेलको फेसबुकबाट
