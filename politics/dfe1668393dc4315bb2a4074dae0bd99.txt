सुरक्षा माग्दै कांग्रेस नेता महत प्रहरी कार्यालयमा

नवदीप अजनवी/उज्यालो । नुवाकोट, कात्तिक ११ - आफ्ना कार्यकर्ताहरुमाथि एकीकृत नेकपा माओवादीले सांघातिक आक्रमण गरेको भन्दै कांग्रेस नेता तथा नुवाकोट–२ का उम्मेदवार डा. रामशरण महत सोमबार सुरक्षाको माग गर्न जिल्ला प्रहरी कार्यालय पुग्नु भएको छ ।
जिल्ला प्रहरी कार्यालयका प्रमुख डिएसपी विपिनकुमार कर्माचार्यलाई भेटेर दोषीलाई तत्काल पक्राउ गरि कारवाही गर्न माग महतले गर्नुभयो । ‘दोषीलाई कारवाही नगर्ने हो भने हाम्रा कार्यकर्ताहरुले प्रतिकार गर्नेछन्’, महतले भन्नुभयो ‘हामी अहिलेसम्म नियममा बसेर शान्तिपूर्ण ढंगबाट चुनावी कार्यक्रम गरिरहेका छौं ।’
प्रहरी कार्यालय परिसरमै पत्रकार सम्मेलनमा डा. महतले कागे्रसको जनलहर वढेपछि माओवादी आतंडकित भएर कार्यकर्ता माथी आक्रमण गरेको वताउनुभयो ।  हतियार देखाएर मतदातालाई आफ्नो पक्षमा पार्ने प्रयास स्वरुप हारको उपजवाट आक्रमण भएको डा. महतले बताउनुभयो  ।
‘यो पराजित मानसिकताको स्पष्ट संकेत हो । माओवादीले शान्तिपूर्ण प्रतिष्पर्धामा लड्न नसकेर आतंकको राजनीति सुरु गरको छ’ डा. महतले भन्नुभयो ‘आफ्नो असली चरित्र माओवादीले देखाएको छ । म कडाईको साथ शान्ति सुरक्षाको माग गर्दछु । नत्र नेपाली कांग्रेसका कार्यकर्ताहरुले पनि प्रतिरक्षामा उत्रनु पर्छ, भिडन्तमा उत्रनु पर्छ ।’
आइतबार राती गाउखर्क–१ हुङस्थित रोजलाल तामाङको घरमा नेपाली काग्रेसका जिल्ला सचिव रमेश महतको नेतृत्वमा रहेका कांग्रेस कार्यकर्ताहरु सुतिरहेको बेला मध्य राती साढे १२ बजे वाइसिएलका केन्द्रीय सदस्य राजन गौतम‘नकुल’को नेतृत्वमा गएको एकीकृत नेकपा माओवादी कार्यकर्ताको समूहले आक्रमण गरेको कांग्रेसको भनाई छ ।
आक्रमणमा नेपाली कांग्रेस वेतिनी वुथ कमिटी सदस्य नुरवहादुर तामाङ, खरानीटारका सहदेव उप्रेती र राउतवेशीका अच्यूत आचार्य घाईते भएका छन् भने आक्रमण हुदा भागेका वेतिनीका रुपलाल तामाङ र टपेन्द्र तामाङ वेपत्ता भएको कांग्रेस नुवाकोटले जनाएको छ ।
आईतवार मध्य राती भएको घटनामा वेपत्ता भएका दुई जना सोमवार बेलुकीसम्म सम्र्पकमा आएका छैनन् । उनीहरुको घर, आफन्त सबैतिर सम्पर्क गर्दा पनि पत्तो नलागेपछि माओवादीले नै बेपत्ता बनाएको नेपाली कांग्रेसले आरोप लगाएको छ ।
दुई तले घरको माथिल्लो तलामा वसेका कांग्रेस सचिव महतलाई वाइसिएलले आघा घण्टा वन्धक वनाई तल्लो भूई तलामा वसेका काग्रेस कार्यकर्तालाई भाला, तरवार, लठ्ठी, र नाईनस्टीक जस्ता हतियारले आक्रमण गरेका थिए । हतियारधारी माओवादीको समूहले ‘गाउको लागि के गर्‍यौं र भोट माग्न आउँछौं । यहाँ भन्दा माथि भोट माग्न गए ज्यान लिइन्छ’ भन्दै कुटपिट गरेको सचिव महतले बताउनभुयो  ।
घटनापछि सोमबार नुरवहादुर तामाङले भद्रुटारका राजन गौतम लगायत ११ जना विरुद्ध ज्यान मार्ने उद्योग सम्वधी मुद्धा जिल्ला प्रहरी कार्यालयमा दायर गरेको छ । गौतमसहित गाउखर्कका सुनिल मोक्तान, जेगु तामाङ, राउतबेसीका चन्द्र मोक्तान, दिपबहादुर मोक्तान, दीप मोक्तान, चुडाबहादुर मोक्तान, अनन्त धिताल, सुरेन्द्र तामाङ, पूर्णबहादुर तामाङ, लक्ष्मण तामाङ विरुद्ध मुद्दा दर्ता भएको छ ।
घटनामा संलग्न भनिएको आफ्नो पार्टीको कार्यकर्ता नभएको एनेकपा माओवादी क्षेत्र नं २ का उम्मेदवार हितवहादुर तामाङले बताउनुभयो । चौघडामा चुनावी कार्यक्रम सहभागी भईरहेको तामाङ टेलिफोनमा भन्नुभयो ‘हाम्रा कार्यकर्ताहरुले कसैमाथि आक्रमण गरेको छैन । जनताले के गरे थाहा भएन ।’
