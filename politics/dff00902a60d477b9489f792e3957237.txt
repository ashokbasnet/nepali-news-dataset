सरकारमा जान लिगलिगे दौडमा जस्तो गरिरहेका छन् : प्रधानमन्त्री ओली

काठमाडौं, साउन १७ – प्रधानमन्त्री केपी शर्मा ओलीले २०७४ साल माघ ७ गतेसम्म स्थानीय, प्रदेश र संसदको निर्वाचन नभए देशमा संवैधानिक सङ्कट उत्पन्न हुने बताउनु भएको छ ।
चैतमा सरकार परिवर्तन र स्थानीय निकायको चुनाव दुवै एकसाथ हुने उल्लेख गर्दै उहाँले अहिले सरकारमा जानका लागि केही मान्छेहरु ‘लिगलिगे दौड’ जस्तै होडबाजी गरिरहेको बताउनुभयो । 
उहाँले अहिलेको राजनीतिक धु्रवीकरणले संविधान कार्यान्वयनमा चुनौती थपिएको समेत बताउनुभयो । वामपन्थी नेता तुल्सीलाल अमात्यको १९ औँ स्मृति दिवसका अवसरमा तुल्सीलाल स्मृति प्रतिष्ठानद्वारा सोमबार काठमाडौंमा आयोजित ‘संविधान कार्यन्वयनका चुनौतीहरु’ विषयको गोष्ठीमा उहाँले अहिलेको राजनीतिक घटनाक्रमले संविधान कार्यान्वयनमा जटिलता थपेको बताउनुभयो । 
संविधान कार्यान्वयन हुन नदिन धेरै शक्ति लागि रहेको उल्लेख गर्दै प्रधानमन्त्री ओलीले मुलुकलाई बर्बादीतिर जान नदिन जटिलताका माझ पनि संविधान कार्यान्वयन गरेरै छाड्ने बताउनुभयो । उहाँले भन्नुभयो, ‘नेकपा एमालेले संविधान कार्यान्वयन गराएरै छाड्छ ।’ उहाँले संविधानमा केही कमजोरी भए पनि देशका निम्ति संविधान बनाइएको चर्चा गर्नुभयो । 
एमाले अध्यक्षसमेत रहनुभएका ओलीले अब बन्ने प्रधानमन्त्रीले मधेसका माग पूरा गर्छ भनेर नक्कली कुरा गरिरहेको बताउनुभयो । उहाँले मधेसका नाममा राजनीतिक गर्नेले मधेसीका निम्ति केही नगरेको आरोप लगाउनुभयो । रासस
