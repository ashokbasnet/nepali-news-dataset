भट्टराईले राजिनामा नदिए अविश्वासको प्रस्ताव ल्याएर हटाइन्छः राणा

काठमाडौं, फागुन १४ –  राष्ट्रिय प्रजातन्त्र पार्टीका अध्यक्ष पशुपति शमसेर राणाले प्रधानमन्त्री डा. बाबुराम भट्टराईले आफै राजिनामा नदिए अविश्वासको प्रस्ताव ल्याएर हटाउनु पर्ने बताउनुभएको छ ।  आइतबार रिपोर्टरस् क्लबको कार्यक्रममा राणाले वर्तमान् सरकार पूर्ण रुपमा असफल भईसकेको दावी गर्नुभयो । 

 

‘औचित्य सकिएको प्रधानमन्त्रीले आफै राजिनामा दिए उपयूक्त हुन्छ’, राणाले भन्नुभयो, ‘आफै राजिनामा नदिए अविश्वासको प्रस्ताव ल्याएर भएपनि हटाउनु पर्छ ।’ सरकार विरुद्ध अविश्वासको प्रस्ताव ल्याउने विषयमा नेपाली कांग्रेस र नेकपा एमाले लगायतका प्रतिपक्षी दलसँग कुरा भैरहेको राणाको दावी छ । 

 

सरकार सुशासन, सुरक्षा, मितव्यीता सबै दृष्टिकोणले असफल भईसकेको दावी गर्दै उहाँले प्रधानमन्त्री प्रति अपेक्षा गरेका नेपाली जनता निरास भएको बताउनुभयो । ‘ग्यास छैन, पेट्रोल पाईदैन, पानी पाईदैन, विजुली पाईदैन । यो भन्दा ठुलो असफलता के हुन्छ ?’, राणाको प्रश्न थियो ।  

 

अध्यक्ष राणाले भट्टराई सरकारको औचित्य समाप्त भएको भन्दै राजिनामा दिएर मुलुकलाई निकास दिन सुझाव दिनुभयो । जेठ १४ भित्र शान्ति र संविधनको काम पुरा भनए मुलुकमा अकल्पनीय संकट आउने उहाँले चेतावनी दिनुभयो । ‘संविधान नबने देशमा विधीको शासन बाँकी रहँदै । विभिन्न शक्तिहरु हावी हुन खोज्छन’, राणाले भन्नुभयो, ‘प्रजातान्त्रबादी शक्तिलाई मजबुद बताउन नसके संकट आउछ ।’ 

 

छुट्टिएकाहरुसँग चाँडै पार्टी एकता

 

राष्ट्रिय प्रजातन्त्र पार्टी र राष्ट्रिय जनशक्ति पार्टीबीच बैशाख मसान्तसम्म पार्टी एकताको प्रक्रिया पुरा हुने राणाले विश्वास व्यक्त गर्नुभयो । ‘७० निर्वाचन क्षेत्र र ८ जिल्लामा एकताको प्रक्रिया पुरा भईसकेको छ ’, राणाले भन्नुभयो । राणाले कमल थापा नेतृत्वको राष्ट्रिय प्रजातन्त्र पार्टी नेपालसँग पनि पार्टी एकताकोलागी छलफल भईरहेको जानकारी दिनुभयो । थापाको पार्टीसँग संवैधानिक राजतन्त्र र गणतन्त्रमा कुरा नमिलेको उहाँले स्पष्ट पार्नुभयो । राप्रपा नेपालले राजतन्त्रको अडान छाडे पार्टी एकता हुने उहाँको भनाई छ ।
