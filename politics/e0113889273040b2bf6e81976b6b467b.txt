आइतबार दर्ता हुने संविधान संशोधन प्रस्तावमा के छ ?

काठमाडौं, मंसिर ११ – एमालेको विरोध र मधेसी मोर्चाको अलमलकाबिच सरकारले आइतबार संविधान संशोधन प्रस्ताव दर्ता गर्ने भएको छ । शुक्रबार नै प्रस्ताव दर्ता गर्ने तयारी भएपनि सकेसम्म सहमति जुटाएर प्रक्रिया अघि बढाउन भन्दै आइतबारसम्मका लागि सारिएको हो । 
प्रधानमन्त्रीको निजी सचिवालयका अनुसार कांग्रेस र माओवादीका नेताहरुको छलफलबाट संविधान संशोधनको मस्यौदा तयार भइसकेको छ ।
यसअघि चर्चामा आएका विषयमा केही थपघट गरेर मस्यौदा तयार पारिएको हो । प्रदेशको सीमांकन, नागरिकता, भाषा र राष्ट्रिय सभामा प्रतिनिधित्व गरी चारवटा विषयमा संशोधन गर्न लागिएको छ । 
सीमांकन
संविधानप्रति असन्तुष्ट मधेसी मोर्चाले प्रदेशको संख्या बढाउनुपर्ने अडान राखेपनि सरकारले अहिलेको संख्या कायम राखी प्रदेश नम्बर ५ का केही जिल्ला र भागलाई ४ नम्बर प्रदेशमा राख्ने गरी मस्यौदा तयार पारेको छ ।
अहिले ५ नम्बर प्रदेशमा रहेका अर्घाखाँची, गुल्मी, पाल्पा, प्युठान, रोल्पा र रुकुमको पूर्वी भागलाई ४ नम्बर प्रदेशमा राख्न लागिएको हो ।
यस्तै नवलपरासीको परासीदेखि बर्दियासम्मको तराई भेगलाई ५ नम्बर प्रदेश बनाउने मस्यौदामा उल्लेख छ । झापा, मोरङ, सुनसरी, कैलाली र कञ्चनपुरको बारेमा उठिरहेको सीमांकन विवाद संघीय आयोग गठन गरेर टुंग्याउनुपर्ने सरकारको प्रस्ताव छ ।
नागरिकता
अंगीकृतलाई मुख्य पद दिनेगरी सरकारले संविधान संशोधन गर्न लाग्यो भनेर आलोचना भइरहेको बेला यो विषयलाई प्रष्ट पार्न खोजिएको छ । सरकारले राष्ट्रपतिदेखि मुख्यमन्त्रीसम्मका १३ पदमा वंशज नागरिकले मात्रै प्रतिस्पर्धा गर्न पाउने व्यवस्थालाई संशोधन प्रस्तावमा प्रष्ट पार्न खोजेको हो ।
राष्ट्रपति, उपराष्ट्रपति, प्रधानमन्त्री, प्रधानन्यायाधीश, सभामुख, राष्ट्रियसभाका अध्यक्ष, प्रदेश प्रमुख, मुख्यमन्त्री, प्रदेशसभाको सभामुख र चारवटा सुरक्षा निकायका प्रमुख हुनको लागि वंशजको आधारमा नागरिक भएको हुनुपर्ने संवैधानिक व्यवस्थालाई कायमै राख्ने सरकारको प्रस्ताव छ । नेपाली पुरुषसँग बिहे गरेका विदेशी महिलाले विदेशी नागरिकता त्यागेपछि वैवाहिक अंगीकृत नागरिकता पाउनेछन् ।
भाषा
मधेसी मोर्चा र संघीय गठबन्धनले मातृभाषालाई सरकारी कामकाजीको भाषा बनाउनुपर्छ भन्ने माग गरिरहेका छन् । सरकारले यो विषलाई भाषा आयोगबाट टुंगो लगाउने र संविधानको अनुसूचीमा राख्ने प्रस्ताव गरेको छ ।
राष्ट्रिय सभामा प्रतिनिधित्व
सरकारले सबै प्रदेशबाट पाँचजना सुनिश्चित हुने गरी राष्ट्रिय सभामा प्रतिनिधित्व गर्ने र बाँकी तीनजना जनसंख्याको आधारमा सुनिश्चित गर्ने प्रस्ताव तयार गरेको छ । संविधानमा प्रदेशबाट कम्तिमा ३ महिला, एक दलित र एक अपांगता भएकासहित ८ जना निर्वाचित हुने व्यवस्था छ ।
एमाले र आफ्नै नेताहरुलाई मनाउने चुनौती
५ नम्बर प्रदेशका पहाडी जिल्लालाई ४ नम्बर प्रदेशमा राख्ने सरकारको प्रस्तावमा प्रमुख प्रतिपक्ष मात्रै होइन, सत्तारुढ कांग्रेस र माओवादी केन्द्रकै प्रभावशाली नेता असन्तुष्ट छन् । त्यस क्षेत्रका कांग्रेस र माओवादी नेताले कुनै हालतमा जिल्ला नटुक्र्याउन नेतृत्वलाई दबाब दिएका छन् ।
माओवादी केन्द्रका टोपबहादुर रायमाझीले त यस्तो प्रस्ताव आए विपक्षमा मत दिने र कुनै हालतमा प्रस्ताव पारित नहुने सार्वजनिक रुपमै अभिव्यक्ति दिनुभएको छ ।
यसकारण आफ्नै पार्टीका नेताहरुलाई मनाउन कांग्रेस र माओवादीलाई चुनौती छ । आफ्ना असन्तुष्ट नेतालाई मनाउन कांग्रेस र माओवादी शनिबार दिनभर आन्तरिक छलफलमा व्यस्त हुँदैछन् । उनीहरुले राप्रपासहित साना दलहरुसँग पनि छलफल गर्दैछन् । 
संशोधनविरुद्ध सदन र सडक चर्काउने निर्णय गरेको एमालेसँग प्रस्ताव दर्ता भएपछि पनि सहमतिको लागि प्रयास गर्ने सत्तारुढ दलहरुको निष्कर्ष छ । एमालेको सहमतिबिना प्रस्ताव पारित हुने सम्भावना कम भएकाले जसरी पनि उसलाई मनाउन प्रधानमन्त्री आफै कस्सिनुभएको छ ।
