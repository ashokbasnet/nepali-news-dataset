नयाँ सञ्चार ऐन बनाउने तयारीमा सरकार

काठमाडौं, वैशाख १६ - सूचना तथा सञ्चारमन्त्री डाक्टर मिनेन्द्र रिजालले सञ्चारमाध्यमले ब्यवसायिक र गुणस्तरीयता हुनेतर्फ ध्यान दिनुपर्ने बताउनुभएको छ । कम्युनिकेसन कर्नरको बार्षिकोत्सवको अवसरमा भएको कार्यक्रममा मन्त्री रिजालले सरकार नयाँ सञ्चार ऐन बनाउने तयारीमा रहेको जानकारी पनि दिनुभयो ।
‘एफएम रेडियोले एक पटक फ्रिक्वेन्सी पाएपछि सधैंलाई पाएको ठान्नुहुँदैन’ मन्त्री रिजालले भन्नुभयो ‘फ्रिक्वेन्सीको वितरणका लागि सञ्चार ऐन आउँदै छ ।’ निश्चित अवधिपछि हरेक फ्रिक्वेन्सी लिलाम हुने र बढी भन्दा बढी पैसा तिर्नेले त्यो फ्रिक्वेन्सी पाउने अन्तर्राष्ट्रिय चलन रहेको छ । तर नेपालमा भने पहिला आउनेले नै फ्रिक्वेन्सी लिने र पछि रेडियो सञ्चालन गर्न चाहनेले फ्रिक्वेन्सी नै नपाउने अवस्था छ ।
कम्युनिकेसन कर्नरद्वारा सञ्चालित उज्यालोको सफलता र योगदान प्रशंसनीय रहेको मन्त्री रिजालले बताउनुभयो । उहाँले उज्यालोले रेडियोको क्षेत्रमा नेतृत्वदायी भूमिका निर्वाह गरेको पनि बताउनुभयो ।
संविधानसभाको चुनावमा उज्यालोले आफ्नो पार्टीको प्रचार सामग्री निशुल्क प्रसारण गर्न नमानेको तर पछि जिल्लाका कार्यकर्ताले उज्यालोबाट पनि सामग्री प्रसारण गर्नु पर्ने दवाव दिएपछि आफू पैसा तिरेरै उज्यालोबाट प्रचार सामग्री प्रसारण गर्न बाध्य भएको मन्त्री रिजालले उल्लेख गर्नुभयो । रेडियोबाट जनचासोका सामग्री प्रसारण गर्ने उद्देश्यले १६ वर्षअघि २०५५ सालमा कम्यूनिकेसन कर्नरको स्थापना भएको थियो सुरुमा रेडियो नेपालबाट खोजखवर र हाकाहाकी जस्ता रेडियो पत्रिका हुँदै विभिन्न एफ.एम.स्टेशनहरुबाट कायाकैरन, नेपाल दर्पण, नेपाल खवर जस्ता समाचारमूलक कार्यक्रम उत्पादन गरेको कम्यूनिकेसन कर्नरले २०६३ सालदेखि काठमाडौंमा उपत्यकामा आफ्नै एफ. एम. स्टेशन उज्यालो ९० नेटवर्क र उज्यालो अनलाइन संचालन गर्दै आएको छ ।
१६ औं वार्षिक उत्सवका अवसरमा संस्थाले अझै स्तरीय र विश्वसनीय समाचार, बहुल सामाजिक अन्तरकृयाहरु र स्पष्ट विचारका साथ रेडियो र अनलाइनमार्फत हरक्षण सेवामा रहने प्रण गरेको छ ।
