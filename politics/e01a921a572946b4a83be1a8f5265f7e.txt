पाल्पा बन्द तीन दिन थप

पाल्पा, मंसिर २२ – पाँच नम्बर प्रदेश टुक्र्याएको विरोधमा आठ दिनदेखि भैरहेको पाल्पा बन्द ३ दिन थप भएको छ ।नेकपा एमाले, नेपाली कांग्रेस, जनमोर्चा, राप्रपा, उद्योग बाणिज्य संघ  लगायतको समर्थनमा भएको पाल्पा बन्द तीन दिन लम्बिने भएको हो । पाल्पा बन्दको आठौँ दिन बुधबार दिनभर जिल्ला प्रशासन कार्यालय अगाडि धर्ना दिएपछि संयुक्त संघर्ष समिति पाल्पाले थप ३ दिन बन्दलाई निरन्तर दिने र त्यसपछि पुनः थप आन्दोलनका कार्यक्रम घोषणा गर्ने जनाएको हो । 
सरकारी कार्यालयमा कामकाज हुन नदिने र आउने २५ गते शनिबार मानव साङ्गलोले सदरमुकाम तानसेनलाई घेराउने निर्णय पनि गरेको छ । बिहान साढे नौ बजेदेखि नै जिल्ला प्रशासन कार्यालय अगाडि धर्नामा बसेका आन्दोलनकारीले ५ नम्बर प्रदेश टुक्याउन पाईंदैन भन्दै नारा लगाएका थिए ।
