ग्यासको सहज आपूर्तिको माग गर्दै चन्द माओवादीको प्रदर्शन

काठमाडौं, माघ १५ – नेत्रविक्रम चन्द नेतृत्वको नेकपा माओवादीले खाना पकाउने एलपी ग्यासको सहज आपूर्तिको माग गर्दै नेपाल आयल निगमको मुख्यालय अगाडि प्रदर्शन गरेको छ ।
नेकपा माओवादीले आफ्नो भातृ संगठन अखिल नेपाल क्रान्तिकारी ट्रेड युनियनका कार्यकर्तालाई बिहीबार काठमाडौंको सुन्धाराबाट बबरमलसम्म जुलुस निकाल्न लगाइ नेपाल आयल निगमको मुख्यालय अगाडि प्रदर्शनमा उतारेको हो ।
प्रदर्शनकारीले उपभोक्ताले सहजरुपमा ग्यास पाउने व्यवस्था गरिनुपर्ने, अभाव हुन नदिनका लागि भण्डारणको व्यवस्था गरिनुपर्ने भन्दै नाराबाजी समेत गरेका छन् । नेवाः राज्यसमितिका इन्चार्ज इश्वरी दाहालको नेतृत्वमा आयल निगम पुगेको नेकपा माओवादीको टोलीले निगमका कार्यकारी निर्देशक गोपालबहादुर खड्कालाई ज्ञापनपत्र पनि बुझाएको छ ।
ज्ञापनपत्रमा खाना पकाउने ग्यास नागरिकको आधारभूत आवश्यकता भएपनि निगमले माफियासँग मिलेर अभाव सिर्जना गरेको भन्दै तत्काल अनुगमन गरेर दोषीलाई कारबाहीको दायरामा ल्याउने र आपूर्तिको सहज व्यवस्था मिलाउन माग गरिएको छ ।
ज्ञापनपत्र बुझ्दै निगमका कार्यकारी निर्देशक गोपालबहादुर खड्काले भारतबाट कोटा अनुसार आयात भैरहेपनि उपभोक्ताले राजनीतिक अन्योलका कारण आवश्यकताभन्दा बढी जोहो गरेका कारण तथा निगमसँग भण्डारणको व्यवस्था नरहेकाले ग्यासको अभाव भएको बताउनुभयो ।
पदबहाली गरेको भोलिपल्ट ज्ञापनपत्र बुझेका कार्यकारी निर्देशक खड्काले ग्यासको सहज आपूर्तिका लागि निगमभित्र रहेका सबै कमजोरी सुधार गर्ने प्रतिबद्धता जनाउनुभयो ।
