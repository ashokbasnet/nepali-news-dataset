नागरिकका सुझावबारे निर्णय लिन विशेष समिति गठन

प्रकाश ढकाल/उज्यालाे । 
काठमाडौं, साउन १४– संवैधानिक राजनीतिक संवाद तथा सहमती समितीले नागरिकका सुझावलाई मस्यौदामा समेट्न ५ सदस्यीय विशेष समिती गठन गरको छ । संवाद समितिको बिहीबार बसेको बैठकले नागरिकबाट आएका सुझावलाई मस्यौदामा समेट्न समितिका सभापति बाबुराम भट्टराईको नेतृत्वमा चार दलका शीर्ष नेता सम्मिलित विशेष समिति गठन गरेको हो ।
समितिका सभापति बाबुराम भट्टराईले विशेष समिति बनाएरअघि बढ्न धेरैजसो सदस्य सहमत भएको र विशेष समितिले नागरिकका सुझावलाई मस्यौदामा समेटेर शनिबार ३ बजेसम्म संवाद समितिको पूर्ण बैठकमा पेश गर्ने जानकारी दिनुभयो । 
विशेष समितिमा प्रधानमन्त्री एवं नेपाली कांग्रेसका सभपाति सुशील कोइराला, एमाले अध्यक्ष केपी ओली, एकीकृत माओवादीका अध्यक्ष पुष्पकमल दाहाल र मधेसी जनअधिकार फोरम लोकतान्त्रिकका अध्यक्ष विजयकुमार गच्छादार रहनुभएको छ ।  
संविधानसभाले बुधबार नागरिक सम्बन्ध तथा संविधान सुझाव समितिको प्रतिवेदनलाई संवाद समितिमा पठाएको थियो । संवाद समितिलाई सुझाव कसरी समेट्न भन्ने निर्णय गरेर ४ दिनभित्र प्रतिवेदन पेश गर्न भनिएको छ । 
बिहीबारको बैठकमा बोल्ने अधिकांश सभासदहरुले नागरिकबाट आएका सुझावलाई संविधानमा समेट्नु पर्ने बताएका छन् । प्रदेशको नाम र सीमा अहिले नै टुंग्याएर जानु पर्ने धेरै आवाज संवाद समितिमा उठेको छ । बैठकमा संविधान निर्माण प्रक्रियाप्रति विरोध जनाउँदै आएका मधेस केन्द्रित दलको पनि उपस्थिति थियो । 
उनीहरुले प्रदेशको नाम र सीमा टुंग्याएर अघि बढे आफूहरु पनि संविधान निर्माणमा सहभागी हुने जनाएका छन् । चार दलले पनि असन्तुष्ट दललाई प्रक्रियामा ल्याउनेबारे छलफल तीव्र पारेका छन् । बिहीबार बिहान चार दलले सिंहदरबारमा असन्तुष्ट दललाई संविधा निर्माण प्रक्रियामा सहभागी गराउनेबारे छलफल गरेका थिए ।
