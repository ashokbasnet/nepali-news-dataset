सरकार संविधान नबनाउने खेलमा लाग्यो : प्रचण्ड

काठमाडौं, असोज ९ – एकीकृत नेकपा माओवादीका अध्यक्ष पुष्पकमल दाहाल प्रचण्डले सरकार संविधान नबनाउने खेलमा लागेको आरोप लगाउनु भएको छ ।
पार्टी मुख्यालय कोटेश्वर पेरिसडाँडामा भएको कार्यक्रममा प्रचण्डले सरकार संविधान नबनाउने वातावरण तयार गर्न क्रियाशिल रहेको आरोप लगाउनुभएको हो । नयाँ राष्ट्रिय एकीकरण नामक पत्रिकाको विमोचन गर्दै प्रचण्डले सरकारका काम कारबाही संविधान बनाउने वातावरण निर्माणमा भन्दा बिथोल्नतिर केन्द्रीत भएको बताउनुभयो ।
उहाँले डा. सीके राउतको गिरफ्तारीलाई लक्षित गर्दै सरकार संविधान बन्न नदिनका लागि मधेशलाई उत्तेजित पार्नतिर लागेको आरोप लगाउनुभयो । मुलुक संविधान निर्माणको प्रक्रियामा रहेकाले सबैलाई बहसमा भाग लिन दिनुपर्ने भन्दै उहाँले विचार राखेकै आधारमा कसैलाई पनि गिरफ्तार नगर्न नमिल्ने बताउनुभयो । उहाँले डा. राउतलाई तत्काल रिहा गर्न सरकारसँग आग्रह गर्नुभयो ।
उहाँले बहसले मुलकको राष्ट्रियतालाई थप मजबुत बनाउने बताउँदै जर्बजस्ती मुखमा ताल्चा लगाउन खोजे विष्फोट भएर जनयुद्ध जस्तै द्वन्द्व निम्तिन सक्ने चेतावनी दिनुभयो ।
उहाँले राजा चाहिन्छ भन्नेहरुले संविधानसभाभित्र आफ्नो भनाइ राखिरहेको अवस्थामा आत्मनिर्णयको अधिकार माग गर्ने र देश टुक्र्याउने अभिव्यक्ति दिनेहरुबाट सरकार आत्तिन नहुने बताउनुभयो ।
उहाँले जन संविधानका लागि फेरि सशस्त्र द्वन्द्व गर्ने बताउँदै आएको नेकपा–माओवादीप्रति लक्षित गर्दै अनेक माग राखेर कसैले हतियार उठाएमा सरकार चुप बस्न नहुने बताउनुभयो ।
