लडाकू समायोजनको अन्तिम प्रक्रिया सुरु: २ सय ३ जनाले फारम भरे

मोहन बस्याल/ उज्यालो । चितवन, भदौ २१ –  नेकपा माओवादीका पूर्व लडाकुहरूको समायोजन प्रक्रिया बिहीबारदेखि सुरु भएको छ । अन्तिम चरणको सेना समायोजन प्रकृया अन्तर्गत आजबाट सुरु भएको नेकपाका माओवादीका पूर्व लडाकुहरूको भर्ना छनौट प्रकृयाको पहिलो दिन बिहीबार २ सय ३ जनाले सेनामा भर्नाका लागि फारम भरेका छन् ।

 

चितवनमा ८७ ,नवलपरासीमा ७०, रोल्पामा २४, ईलाममा १३ र कैलालीमा ९ जनाले सेनामा भर्नाका लागि फारम भरेको सेना समायोजन, लडाकु रेखदेख तथा पुनर्स्थापना विशेष समिति सचिवालयका संयोजक बालानन्द शर्माले जानकारी दिनु भयो । 

टोलिमा विशेष समिति सचिवालय, नेपाली सेना र लोक सेवा आयोगका प्रतिनिधिको सहभागिता छ । लडाकु शिविर पुग्ने क्रम चलिरहेकाले भोलि देखि मुख्य शिविर रहेका नवलपरासी, रोल्पा, सुर्खेत, झापा, सिन्धुली, र धनगढीमा समेत समायोजन प्रक्रिया शुरु भएको संयोजक शर्माले जानकारी दिनु भयो । 

 

सेना समायोजन विशेष समितिको भदौ ११ गते बसेको बैठकले अवरुद्ध लडाकु छनोट प्रक्रियालाई भदौ २१ गतेदेखि अगाडि बढाउने निर्णय गरेको थियो । लडाकुको उमेर र शिक्षाबारे विवाद भएपछि असार २१ गते समायोजन प्रक्रिया रोकिएको थियो । पछिल्लोपटक भएको छनोट प्रक्रियामा योग्य ठहरिएका ३ हजार १ सय २३ जना लडाकुले समायोजन प्रक्रियामा भाग लिँदैछन् । 

 

लडाकुको जन्ममितिको विवादलाई नागरिकतामा उल्लेख भएको जन्ममितिलाई आधार मानिने र २०६३ जेठ १२ अघि १८ वर्ष पुगेकाहरुलाई भर्ना प्रकृयामा सामेल गरिएको छ । १८ वर्ष पुगेको मिति देखि नै सेवा अवधि गणना हुने शर्माले जानकारी दिनु भयो । ‘जुन मितिमा लडाकुहरू १८ वर्ष पुगेको देखिन्छ त्यही मितिलाई आधार मानेर सेवा अवधि गणना गरिने दलहरुबीच सहमति अनुसार नै हुनेछ’, उहाँले भन्नु भयो ।

 

आजबाट सुबेदार तह सम्मको पदका लागि भर्ना शुरु भएको  र भदौ २७ गतेबाट अधिकृत तहको भर्ना प्रकृया शुरु हुने शर्माले जानकारी दिनु भयो । तेस्रो डिभिजन अन्तर्गत रहेका लडाकुलको पुर्बि चितवनको चैनपुरमा रहेको नेपाली सेनाको मध्य क्षेत्रिय महाविद्यालयमा भर्ना प्रकृया अगाडी बढाइने शर्माले जानकारी दिनु भयो । नेपाली सेनाले बनाएको योजनाअनुसार एक महिनाभित्र समायोजन प्रक्रिया सम्पन्न हुनेछ । 

 

सचिवालयका संयोजक बालानन्द शर्माका अनुसार दुई महिनादेखि रोकिएको समायोजन प्रक्र्रिया विशेष समिति सचिवालय, माओवादी सेना, रक्षा मन्त्रालय, नेपाली सेना र लोक सेवा आयोगका प्रतिनिधिसहितको समन्वयात्मक बैठक पछि अगाडी बढाइएको हो । 

 

नागरिकता मान्दा पनि फालिनु पर्‍यो 

 

यस अघि अनमिनले प्रमाणित गरेको काजगातका आधारमा समायोजन प्रकृयामा बसेका लडाकुहरु नागरिकताको तिथि मितिलाई आधार बनाएर भर्ना प्रकया शुरु गरिएपछि उमेर नपुगेर अवकाश लिन बाध्य भएका छन् । अनमिनको प्रमाणिकरणका बेला उमेर ढाटेर १८ बर्ष पुगेको देखाएका लडाकुले नागरिकता बनाउदा कम उमेर उल्लेख गरेपछि समायोजन प्रकृयाबाट बाहिरिनु परेको हो । 

 

अहिले चलि रहेको छनौट प्रकृयामा सहभागि हुन २०६३ जेठ ११ गते सम्म अठार बर्ष पुगेको हुनु पर्ने अनिबार्य ब्यवस्था गरिएको छ । ‘२०४५ साल जेष्ठ १७ गतेको मेरो जन्म हो, नागरिकतालाई आधार बनाएर भर्ना लिदा ६ दिनले उमेर नपुगेकाले भर्ना हुन पाईन’, मकवानपुर घर भएका पर्व लडाकू दिपक ढकालले भन्नुभयो । 

 

ढकाल जस्ता धेरै लडाकु आफुहरु माथी अन्याय भएको भन्दै समायोजन प्रकृयाको आलोचना गरि रहेका थिए । यस अघि अनमिनले प्रमाणिकरण गरेको तिथि मितिलाई मान्दा माथिल्लो तहका लडाकु नपर्ने भएकाले नागरिकतालाई आधार बनाउने निर्णय भएको उनीहरुको गुनासो छ । 

 

स्वेच्छिक अवकाश लिएकाहरुको नाराबाजी

 

यसैबीच स्वेच्छीक अवकाश लिएका असन्तुष्ट लडाकुले नाराबाजी सहित सचिवालयको टोलीलाई ज्ञापन पत्र बुझाएका छन् । भदौ मसान्त भित्र दोस्रो किस्ता पाउनु पर्ने, तत्काल रोजगारीको ब्यवस्था हुनु पर्ने, घाइते अपांग लडाकुलाई उपचार र आजिवन भत्ताको ब्यवस्था हुनु पर्ने लगायतका माग राखेर  आन्दोलनमा उत्रिएका उनीहरुले आफ्ना मागमा सम्बोधन नभए भर्ना छनौट प्रकृया अवरुद्ध पार्दै कडा आन्दोलनमा उत्रने चेतावनी दिएका छन् । 

 

ज्ञापन पत्र बुझ्दै सेना समायोजन तथा पुनर्स्थापना विशेष समितिका सचिवालय संयोजक बालानन्द शर्माले सेना समायोजन तथा पुनर्स्थापना शान्ति प्रकृयाको एक महत्वपुर्ण र जटिल काम भएकाले यसमा सबैलाई सन्तुष्ट पार्न कठिन भएको बताउनु भयो ।

 

बढि भन्दा बढिलाई सन्तुष्ट पार्न स्वेच्छीक अवकाश, शिक्षा र समायोजनको व्यवस्था गरिएकाले यसलाई अन्यथा भनिहाल्न मिल्ने अवस्था नरहेको उहाँले बताउनु भयो । लडाकुका मागका बिषयमा बिशेष समितिमा जानकारी गराउने उहाले बताउनु भयो ।

 

धनगढी – कैलालीमा रहेको सातौं डिभिजनमा पनि समायोजनको कार्य सुरु भएको सेना समायोजन विषेश समितिका सदस्य गोपाल सिंह बोहराले जानकारी दिनुभयो । सेना समायोजन विशेष समितिका सदस्य तथा सातौं डिभिजनमा आएको टोलीका प्रमुख बोहराले पहिलो दिन ९ जना लडाकुको मात्रै दौड र फिजिकल सकिएको बताउनुभयो । 

 

पहिलो दिन भएकाले अधिकांस लडाकुको शिविर आउने क्रम सुरु भएकाले कम संख्यामा काम भएको उहाँको भनाई छ । 

 

सातौ डिभिजनमा ३१३ जना लडाकुहरुले समायोजन रोजेका छन् । समायोजनको कार्य रोकिएपछि कैलालीमा रहेका दुई सहायक शिविर र तालबन्दमा रहेको मुख्य शिविरका लडाकु घरतिर गएका थिए । ‘आज बल्ल घर फर्किएका लडाकुहरु फर्किने क्रम सुरु भएको छ, भोलिदेखि समायोज कार्य तिब्र गतिमा अगाडि बढ्छ’ बोहराले भन्नुभयो ।
