प्रदेश ५ - बुटवल उपमहानगरपालिकामा को को छन् आकांक्षी ?

भवानीप्रसाद पाण्डे/उज्यालो ।
रुपन्देही, चैत २५ – स्थानीय तहको चुनाव नजिकिँदै गर्दा रुपन्देहीको बुटवल उपमहानगरपालिका भित्र क्रियाशिल राजनीतिक दलहरुले तयारी तीव्र पारेका छन् । पहाडी जिल्लाहरुबाट बसाई सराई गरेर आएकाहरुको बाक्लो वस्ती भएका कारण यहाँको चुनावी रौनक पनि बेग्लै छ । 
प्रदेश नम्बर पाँचमा पर्ने ४ उपमहानगरपालिकाहरुमध्ये बुटवलको आफ्नै विशेषता र महत्व छ । यहाँको मतदाता संख्या झण्डै ८० हजार छ । बुटवल नगरपालिका रहँदा १५ वडा रहेकोमा साबिकका मोतिपुर र सेमलार गाउँ विकास समितिलाई समेटेर बनेको उपमहानगरपालिमा अहिले १९ वडा कायम गरिएको छ ।
बुटवलमा नेपाली कांग्रेस, एमाले र माओवादी केन्द्रबीच नै मुख्य प्रतिष्पर्धा हुनेछ । त्यसमा पनि कांग्रेस र एमाले बिचको प्रतिष्पर्धा कडा हुने देखिन्छ । 
राप्रपा र जनमुक्ति पार्टीले पनि आफनो उपस्थिति राम्रो रहेको दावी गर्दै आएका छन् । बुटवल नगरपालिका हुँदा पहिलो चुनावमा नेपाली कांग्रेसका सूर्यप्रसाद प्रधान र दोश्रो चुनावमा एमालेका भोजप्रसाद श्रेष्ठ प्रमुख पदमा विजयी बन्नुभएको थियो । पहिलो चुनावमा कांग्रेस र दोश्रो चुनावमा एमालले चुनाव जितेको क्षेत्र भएका कारण बुटवल उपमहानगरपालिका भित्र यी दुई पार्टीहरुबिच नै प्रतिष्पर्धा हुने देखिन्छ । 
 
एमालेका उपमहासचिव बिष्णु पौडेल सांसद रहेको यस क्षेत्रमा पछिल्लो संविधानसभाको चुनावमा नेपाली कांग्रेस दोश्रो र माओवादी तेश्रो भएका थिए । तर संसदीय क्षेत्र नं ४ मा रहेको साविक पर्रोहा गाबिस बुटवल उपमहानगर भित्र छैन भने साबिक सेमलार गाबिस उपमहानगरभित्र समेटिएको छ । यस्तो अबस्थामा तेश्रो शक्तिको रुपमा रहेको माओवादी केन्द्र निर्णायक बन्न सक्ने संभावना पनि बलियो छ । 
को को छन् आकांक्षी ?
दलहरुले घोषणा नगरेपनि आफू उम्मेदवार हुने भन्दै आन्तरिक रुपमा प्रचार गर्नेहरु धेरै छन् । तीनवटै दलमा आकांक्षीहरु बढि छन् । 
नेपाली कांग्रेसबाट प्रमुखमा हरि लम्साल, खेलराज पाण्डे, युवराज गिरी, हरिबहादुर आचार्य, जनक कोइराला, रामेश्वर श्रेष्ठ, सुरेन्द्र श्रेष्ठ, महेसमान सिंह, प्रकाश राना, मुक्ती पौडेल र उपप्रमुखमा बालकुमारी भण्डारी, रिजन श्रेष्ठ र बिना गुरुङ माया गौतम, रिता सेन आकांक्षी छन् ।
यस्तै नेकपा एमालेबाट प्रमुखमा भोजप्रसाद श्रेष्ठ, कमल गौतम, बाबुराम भट्राई, गोपाल राना, बालकृष्ण चापागाई, राजु गुरुङ्ग, खेम लुइटेल साथै उपप्रमुखमा सावित्रा अर्याल, बिमला पन्थी र गोमा आचार्य छन् ।
माओवादी केन्द्रबाट प्रमुखमा दधिराम न्यौपाने, रामप्रसाद बञ्जाडे, हरि घिमिरे र मनोज राना यस्तै उपप्रमुखमा टिका वली र रिञ्जु श्रेष्ठ आकांक्षी रहेका छन् ।
राप्रपाबाट प्रमुखमा प्रदिप कुमार उदय र उपप्रमुखमा टिकादेवी पौडेल आकांक्षी देखिएका छन् ।
जिल्ला निर्वाचन कार्यालय रुपन्देहीका अनुसार स्थानीय चुनावले रुपन्देहीमा ८ सय ४५ जनप्रतिनिधिको चयन गर्नेछ । त्यसका लागि ५ सय १६ मतदान केन्द्र तोकिएका छन् ।  एक उपमहानगरपालिका, ५ नगरपालिका र १० गाउँपालिका रहेको रुपन्देहीमा ४ लाख ५८ हजार ६ सय ६ जना मतदाता रहेका छन् ।
