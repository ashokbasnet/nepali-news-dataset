दुई हप्तामा चुनावको मिति घोषणाः मन्त्री मल्लिक

भक्तपुर, बैशाख १० – स्वास्थ्य, स्थानीय विकास तथा संघीय मामिला मन्त्री विद्याधर मल्लिकले अब दुई हप्तामा संविधानसभा चुनावको मिति घोषणा हुने बताउनुभएको छ ।

नेपाल मजदुर किसान पार्टीका अध्यक्ष नारायणमान बिजुक्छेलाई भेट्न मंगलबार भक्तपुरको कमलविनायक पुगेका मन्त्री मल्लिकले मंसिरको पहिलो हप्ता चुनाव गर्ने गरि अबको दुई हप्तामा मिति घोषणा हुने बताउनुभयो ।

मिति घोषणा गर्नुअघि १०/ १२ दिनमा आवश्यक प्रक्रिया पुरा गर्ने र त्यसपछि मिति घोषणा हुने उहाँको दावी छ । छलफलका लागि पुगेका गृहमन्त्री माधवप्रसाद घिमिरे र मल्लिकलाई अध्यक्ष विजुक्छेले १ प्रतिशतको थ्रेसहोल्ड अव्यवहारिक भएको भन्दै हटाउन आग्रह गर्नुभएको थियो ।

बिजुक्छेले संविधानसभाको चुनावबाट संविधान बन्ने सुनिश्चितता नभएकोले संविधानसभाको भन्दापनि संसद र स्थानीय निकायको चुनाव गर्न सुझाब दिएको नेता प्रेम सुवालले जानकारी दिनुभयो ।
