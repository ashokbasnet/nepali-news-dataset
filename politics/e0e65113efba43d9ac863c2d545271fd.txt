‘मंसिर ७ एउटा ईच्छा हो, पुरा नहुन पनि सक्छ’

काठमाडौं, असार १४ – पूर्व प्रमुख निर्वाचन आयुक्त भोजराज पोखरेलले मंसिर ७ मा संविधानसभाको निर्वाचन् सम्भव नभएको बताउनुभएको छ । उज्यालो नाइन्टी नेटवर्कको कार्यक्रम ‘बदलिंदो नेपाल’मा कुरा गर्दै पोखरेलले राजनीतिक, संवैधानिक तथा प्रविधिक दृष्टिकोणले पनि सरकारले घोषणा गरेको निर्वाचन सम्भव नभएको बताउनुभयो ।

 

‘मंसिर ७ एउटा ईच्छा हो तर सबै ईच्छाहरु पुरा हुँदैनन्’, पूर्व प्रमुख निर्वाचन आयुक्त पोखरेलले भन्नुभयो, ‘यो ईच्छा मुलुकले पुरा गरोस म शुभकामना दिन्छु ।’ राजनीतिक दलहरुबीच असहमति बढ्दै गएको र निर्वाचको तयारी पनि नपुगेको भन्दै पोखरेलले देशमा फेरि अर्को नयाँ संविधानसभाको चुनावको औचित्यमाथि प्रश्न उठाउनुभयो ।

पोखरेलले सत्ता र शक्तिका कारण संविधानसभा भंग भएको बताउनुभयो । ‘जनतालाई संविधान र निकास चाहिएको थियो’, पोखरेलले भन्नुभयो, ‘जिम्मेवार हुनुपर्नेहरुलाई त सत्ता र शक्ति चाहिएको रहेछ ।’ नेताहरु मुलुकको हीत गर्न भनई आफु र आफन्तहरुलाई बनाउन तर्फ केन्द्रीत रहेको पोखरेलको भनाई छ ।

पोखरेलले पात्र उही, प्रवृत्ति उही भएका नेताहरुले फेरी संविधान सभाको चुनावबाट नयाँ संविधान बनाउन सक्ने कुनै आधार नदेखिएको समेत बताउनु भयो । चुनावका लागि स्वतन्त्र विज्ञहरुको सरकार बन्नुपर्ने उहाँको भनाई छ ।
