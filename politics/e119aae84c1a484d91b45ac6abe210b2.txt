भाजपा नेताले भनेः नेपाल हिन्दू राष्ट्र हुनुपर्छ भन्ने पक्षमा भारत छैन

काठमाडौं, असार ७ – भारतीय जनता पार्टीका नेता डा. दिनेश उपाध्यायले नेपाल हिन्दू राज्य रहनुपर्छ भन्ने आफ्नो पार्टी नरहेको बताउनुभएको छ ।
जनताको इच्छा अनुसार नै नेपालमा परिवर्तन भएको भन्दै उपाध्यायले त्यसलाई आफूहरुले सहज रुपमा स्वीकार गरेको दावी गर्नुभयो । विभिन्न बहानामा धर्म परिवर्तन गर्नु गैर कानुनी काम भएको भन्दै उपाध्यायले यस्तो काम तत्काल रोकिनुपर्ने बताउनुभयो ।
काठमाडौंमा भएको कार्यक्रममा उपाध्यायले भारतीय जनता पार्टी सत्तामा आउँदैमा नेपाल नीति परिवर्तन नहुने स्पष्ट पार्नुभयो । नेपालमा कस्तो व्यवस्था राख्ने भन्ने विषय नेपाली जनताको हातमा रहेको भन्दै उहाँले भारतले त्यसलाई स्वीकार गरेको पनि बताउनुभयो ।
अर्को प्रसंगमा नेता उपाध्यायले भारतीय प्रधानमन्त्री नरेन्द्र मोदीले अर्को महिना नेपालको औपचारिक भ्रमण गर्ने बताउनुभयो । उहाँले यो भ्रमणबाट नेपाल–भारत सम्बन्ध थप उचाइमा पुग्नेसमेत बताउनुभयो ।
