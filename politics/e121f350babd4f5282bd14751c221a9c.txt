सभासदले प्रश्न गरे, न्यायधीशले कविता र गीत सुनाएर फर्किए

सूर्यकुमार क्षेत्री/उज्यालो । काठमाडौं, जेठ १० –
गोरेटो त्यो गाउँको पहिल्यान सकिन...
गायक प्रेमध्वज प्रधानको गीत सभासदलाई सुनाए न्यायाधीशमा प्रस्तावित गोविन्दकुमार उपाध्यायले । उपाध्यायमाथि परेको उजुरी र प्राप्त प्रमाणलाई सभासदले प्रश्न गराएर सोधेपछि उपाध्यायले प्रेमध्वज प्रधानको गीत सुनाउनु भएको हो ।
न्याय परिषदका सदस्य एवं सर्वोच्च अदालका वरिष्ठ न्यायाधीश रामकुमारप्रसाद शाहले आफू विरुद्ध लेखेको नोट अफ डिसेन्ट र केही उजुरी सभासदले सुनाएपछि उपाध्यायले गीत मात्रै सुनाउनुभएन आफूले पढेका र जानेका कविता, उखान, श्लोक तथा अंग्रेजी साहित्यसमेत सभासदलाई सुनाउनुभयो । उहाँले माधवप्रसाद घिमिरेको कविता, श्रीमद भागवत गीता, हिन्दी गीत गाएरै सुनाउनुभयो ।
महिलामाथि गलत नजर राख्ने गरेको प्रश्न सभासदले सोधेपछि उहाँले आफूले महिलाप्रति निकै आदर र सम्मान गर्ने गरेको बताउनुभयो । उहाँले भन्नुभयो, ‘म महिलाप्रति गलत दृष्टि राख्दिन र मैले गरेका फैसलामासमेत त्यस्तो नजर छैन ।’
उपाध्यायले आफूलाई निर्दोष सावित गर्न अस्मिता राईको अवैध गर्भ सम्बन्धि मुद्दामा राईलाई न्याय दिएको फैसलासमेत सुनाउनुभयो । सभासदले तपाईं कञ्जुस हुनुहुन्छ, त्यसको उदाहरण दौरा सुरुवाल लगाएरै तरकारी किन्न जानुहुन्छ रे हो भन्ने प्रश्नमा उहाँको उत्तर थियो, ‘दौरा सुरुवाल लगाएर जाँदा तरकारी पसलेले छुट दिन्छ कि भनेर त्यसरी जाने गरेको हुँ ।’
उपाध्याय अघि सुनुवाई समितिमा पुगेका न्यायाधीश दीपकराज जोशीलाई आधा घण्टा लगाएर सभासदले प्रश्न सोधे । जोशीले ११ मिनेटमै आफ्नो उत्तर सक्नुभयो । जोशीले सभासदका प्रश्नले आफूलाई रमाइलो लागेको बताउनुभयो ।
५५ लाख रुपैयाँ घुस खाएको आरोप सभासदले लगाएपछि जोशीको उत्तर यस्तो थियो, ‘म तलब भत्ता बाहेक अरु केही नलिएको मान्छे र लिने इच्छा पनि गर्दिन ।’ मानव अधिकारको पक्षमा लडिरहेको र आफूलाई खेद्न मान्छेहरु लागेको प्रष्ट्याउनुभयो । जोशीले पनि एउटा कथा सुनाउनुभयो गधा र घोडाको । आफ्नो नाममा नोट अफ डिस्सेन्ट आउनु भनेको आफूलाई पन्छाउन खोजिएको उहाँको बुझाइ थियो ।
शनिबार सुनुवाईको पालो परेका जोशी र उपाध्यायको जवाफप्रति सभासदले भने चित्त बुझाएनन् । सभासदको जवाफप्रति व्यंग्य गर्दै राष्ट्रिय जनमोर्चाका सभासद चित्रबहादुर केसीले भन्नुभयो, ‘त्यो सुस्त मनस्थितीकी बालिकालाई बलात्कार गर्ने बलात्कारीलाई मैले यो यो कारणले छोडें भनेर उहाँहरुले भन्नु पर्दैन ? हामीले सोधेको प्रश्नको जवाफ नदिएपछि जसरी फैसला गर्नुपर्छ गरे भयो यो नाटक बन्द गरिदिए हुन्छ ।’
यसअघि सभासदहरुले न्यायाधीश उपाध्याय समक्ष यस्तो जिज्ञासा राखेका थिए ।

तपाईंलाई त रातो कपडा लगाएको महिला देख्नै हुन्न रे हो ? पिउनको तलब पनि आफैं खाने गर्नुहुन्छ भन्ने आरोप छ नि ।
५ सय रुपैयाँ पनि घुस खानु हुन्छ रे, हो ?
तरकारी पसलेसँगसमेत मोलतोल गरेर कमिसन खाने बानी पनि छ भन्ने उजुरी छ, के भन्नुहुन्छ ?’
दिपायलमा हुँदा महिलामाथि दुर्व्यवहार गरेको र कालोमोसो दल्नबाट स्थानीयबासिन्दाले रोके रे हो ?
तपाईं आफैं झगडालु स्वभावको हुनुहुन्छ रे । अदालतमा कसरी न्याय दिन सक्नुहुन्छ ?
प्रधानन्यायाधीशले जे जे काम दिए त्यही गर्छु भन्नुभएको थियो रे । काम नै दिएनन् भने के गर्नुहुन्छ ?
महिलामाथि दुर्व्यवहार गरेको भन्ने उजुरी छ । साँच्चै हो भने तपाईंलाई किन र के का लागि न्यायाधीश बनाउने ?
तपाईं कुनै उच्च नेताको आफन्त हो रे । भोलि तिनै नेताको राजनीतिक दलका कुनै मान्छे बिरुद्धको मुद्दा हेर्नुपर्यो भने तपाईंले कसरी न्याय दिन सक्नुहुन्छ ?
