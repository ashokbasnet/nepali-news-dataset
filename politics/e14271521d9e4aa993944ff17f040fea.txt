भारतीय विदेशमन्त्रीको अभिव्यक्ति भ्रमपूर्ण र हस्तक्षेपयुक्त : उपप्रधानमन्त्री थापा

प्रकाश ढकाल/उज्यालो । काठमाडौं, मंसिर २० - उपप्रधान मन्त्री तथा परराष्ट्रमन्त्री कमल थापाले भारतीय विदेशमन्त्री सुष्मा स्वराजले केही दिनअघि नेपाल बारे माथिल्लो सदन राज्यसभामा दिएको अभिव्यक्ति भ्रमपूर्ण र हस्तक्षेपयुक्त रहेको बताउनुभएको छ ।
व्यवस्थापिका संसद अन्तर्गतको सामाजिक न्याय तथा मानवअधिकार समितिको आइतबार बसेको बैठकमा परराष्ट्रमन्त्री थापाले भारतको संसदमा विदेशमन्त्री स्वराजले दिएको अभिव्यक्ति नेपालको स्वतन्त्रतामा हस्तक्षेप गर्ने खालको रहेको बताउनुभयो । गलत सूचनाका आधारमा स्वराजले त्यस्तो अभिव्यक्ति दिएको हुन सक्ने परराष्ट्रमन्त्री थापाको भनाई छ ।
भारतीय विदेशमन्त्री स्वराजले केही दिन अघि राज्य सभामा भारतको नेपाल बारेको १४ बुँदे धारणा प्रस्तुत गर्नुभएको थियो । विदेशमन्त्री स्वराजले केपी शर्मा ओली नेतृत्वको सरकारले संविधान संशोधन कार्यमा ढिलाइ गरेको आरोप पनि लगाउनुभएको थियो । विदेशमन्त्री स्वराजको अभिव्यक्ति बारे संसदमा पनि कुरा उठाउने परराष्ट्रमन्त्री थापाले बताउनुभयो । 
आइतबार बसेको समाजिक न्याय तथा मानव अधिकार समितिको बैठकमा परराष्ट्रमन्त्री थापाले नेपाल–भारत सम्बन्ध पछिल्लो समय बिग्रिएको बताउनुभयो । कुटनीतिक भन्दापनि व्यक्तिगत तवरमा सम्बन्ध बनाउन खोज्दा दुई देशबिचको सम्बन्ध बिग्रिएको मन्त्री थापाले बताउनुभयो ।
परराष्ट्र मन्त्री थापाले आफ्नो पछिल्लो भारत भ्रमण नाकाबन्दी खुलाउनका लागि सकारात्मक भएको बताउनुभयो । केही समयभित्र मै परीस्थिती सहज बन्दै जाने उहाँले दाबी गर्नु भयो ।
तर परिणाम नआएसम्म विश्वस्थ हुन सक्ने अवस्था भने नरहेको उहाँले बताउनुभयो । विगतमा पनि पटक पटक धोका पाएकाले ढुक्क हुने अवस्था भने नरहेको उहाँको भनाई छ ।
सीमानाका भएको असुरक्षाका कारण नेपालमा गाडी पठाउन नसकिएको भन्ने भारतको दाबी निराधार रहेको परराष्ट्रमन्त्री थापाले बताउनुभयो । आफूले भारत भ्रमणका बेला त्यहाँका नेतासँग यसबारे कुरा गरेको उहाँले बैठकमा जानकारी गराउनु भयो ।
यस्तै उहाँले चीनबाट इन्धन ल्याउनका लागि कुटनीतिक पहल भइरहेको पनि बताउनुभयो । चीनसँगका सबै नाक खुलाउनका लागि पनि छलफल चलिरहेको उहाँले जनाकारी दिनुभयो ।
