फोरम लोकतान्त्रिकका महासचिवले गरे पार्टी परित्याग

वैद्यनाथ यादव/उज्यालो ।
सप्तरी, असोज २९ –  मधेसी जनअधिकार फोरम लोकतान्त्रिकका महासचिव मृगेन्द्र कुमार सिंह यादवले पार्टी परित्याग गरेको घोषणा गर्नुभएको छ ।
राजविराजस्थित आफ्नै निवासमा पत्रकारहरुसँग कुराकानी गर्दै यादवले पार्टी अध्यक्ष विजय कुमार गच्छदारको पार्टी भित्र एकल निर्णय र हैकमवादी प्रवृत्ति हावी हुँदै गएको कारण पार्टीमा बस्नुको औचित्य नभएकोले पार्टी परित्याग गरेको बताउनुभयो ।
यादवले पार्टीले कुनै निर्णय नै नगरी सरकारमा सहभागी भएको र मधेसमा गएको दुई महिना देखि जारी आन्दोलन प्रति कुनै चासो नलिएको भन्दै गच्छदारको अवसरवादी प्रवृत्तिले आफूहरुको राजनीतिक जीवन नै समाप्त हुन लागेको बताउनुभयो ।
फोरम लोकतान्त्रिकबाट मन्त्रीसमेत बनेका यादवलाई तराई मधेसका जिल्लामा बलियो पकड भएको नेताका रुपमा लिइन्छ । यादवको राजीनामाले फोरम लोकतान्त्रिकलाई ठूलो धक्का लागेको विश्लेषकहरु बताउँछन् । 
यसअघि फोरम लोकतान्त्रिकको बारा, पर्सा, सिरहा र महोत्तरीलगायत जिल्लाका केही कार्यकर्ताले समेत पार्टी परित्याग गरिसकेका छन् ।
