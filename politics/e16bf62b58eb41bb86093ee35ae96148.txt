कर्णाली संघर्ष समितिलाई सरकारले वार्तामा बोलायो

काठमाडौं, जेठ ११ – कर्णाली स्वायत्त प्रदेश संघर्ष समितिलाई सरकारले वार्ताका लागि आह्वान गरेको छ । आन्दोलनप्रति आफ्नो गम्भीर ध्यानाकर्षण भएको भन्दै शान्ति मन्त्री समेत रहेका सरकारी वार्ता टोली संयोजक टोपबहादुर रायमाझीले समितिलाई वार्तामा बोलाउनुभएको हो ।

 

समिति गत चैत १ गतेदेखि विशेषाधिकारसहितको स्वायत्त प्रदेश माग राखेर आन्दोलनमा छ । जुम्लाका सभासदसमेत रहेका समितिका संयोजक नरेश भण्डारीलाई पत्र लेखेर मन्त्री रायमाझीले जनताको दैनिक जीवनमा नकारात्मक असर पुग्ने विरोधका कार्यक्रमहरु स्थगित गर्न आग्रह गर्नुभएको छ ।

समितिका संयोजक भण्डारीले भने आन्दोलन र वार्ता सँगसँगै अगाडि बढाउने बताउनुभएको छ । ‘सरकारको आव्हानलाई सकारात्मक रुपमा लिएका छौँ’, भण्डारीले भन्नुभयो, ‘बैठक बसेर ठोस निर्णय गर्छौँ ।’

आन्दोलन समितिले कर्णाली प्रदेशको प्रादेशिक राजधानी कर्णालीमै हुनुपर्ने, क्षतिपूर्तिसहितका विशेष स्वायत्त प्रदेश घोषणा गरिनुपर्ने माग राखेको छ ।
