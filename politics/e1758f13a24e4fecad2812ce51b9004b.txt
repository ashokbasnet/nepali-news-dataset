राप्रपा नेपालमा विवाद चर्किने संकेत

काठमाडौ, साउन २२ – राप्रपा नेपालले तीन जना नेतालाई कारबाही गरेपछि विवाद चर्किने संकेत देखिएको छ ।
बुधबार कार्यसम्पादन समितिको बैठकले केन्द्रीय सदस्य दिलविकास राजभण्डारीलाई निलम्बन गर्ने र राजाराम श्रेष्ठ र सगुन लावतीलाई स्पष्टीकरण सोधेपछि विवाद चर्किने संकेत देखिएको हो ।
त्यसको एक दिनपछि बिहीबार नेता पद्मसुन्दर लावतीले पार्टी अध्यक्ष कमल थापाले स्वेच्छाचारी प्रवृति देखाएको भन्दै आपत्ती जनाउनुभएको छ । विज्ञप्ती निकालेर उहाँले फरक विचार राख्नेलाई अध्यक्षले  एकतर्फी कारबाही अघि बढाइरहने हो भने पार्टीमा ‘यस म्यान’ बाहेक अरु नहुने चेतावनी दिनु भएको छ ।
अध्यक्ष थापाको व्यवहारलाई सन्तुलन गर्न, पार्टीलाई सुदृढीकरण र पार्टी हितका लागि राष्ट्रिय सम्मेलन गर्न लागेको लावतीले उल्लेख गर्नुभएको छ । पार्टीको एकता र हितमा आघात पुग्ने गरी समानान्तर संगठन र भेला गर्ने कार्यमा संलग्न रहेको भन्दै राप्रपा नेपालले बुधबार लावतीका छोरा सगुन र श्रेष्ठलाई तीन दिन भित्र लिखित स्पष्टीकरण दिन आग्रह गरेको छ ।
त्यसैगरी पार्टीको विधान, हित र एकता विपरित गतिविधि गरेको भन्दै केन्द्रीय सदस्य दिलविकास राजभण्डारीलाई निलम्बन गर्ने निर्णय गरेको थियो । राप्रपा नेपालका केन्द्रीय सदस्य तथा सहप्रवक्ता मोहन श्रेष्ठले पार्टीले अनुशासन कायम गर्न यस्तो कदम चालेको बताउनुभयो ।
