हामीले संसद बहिस्कार गरेका छैनौ : उपेन्द्र यादव

काठमाडौ, असोज २१- संघीय समाजबादी फोरम नेपालका अध्यक्ष उपेन्द्र यादवले संयूक्त लोकतान्त्रिक मधेसी मोर्चाले ब्यवस्थापिका संसद नछाडेको बताउनुभएको छ ।
नयाँ प्रधानमन्त्री चयनको लागि संसद संख्याको जोड घटाउ चलिरहेको बेला उहाँले आफुहरुले संविधान निर्माण प्रक्रियामा असहमति प्रकट गरेर संविधानसभा मात्रै बहिस्कार गरेको बताउनुभयो ।
रिपोर्टस् क्लवमा बिहीबार भएको कार्यक्रममा उहाँले भन्नुभयो,  ‘हामीले ब्यवस्थापिका संसद छाडेका छैनौ । हामी अहिले आन्दोलनमा छौ । राज्यले रेस्पोन्स गरेको भए संविधानसभा पनि छाड्दैनथ्यौं ।’
नयाँ प्रधानमन्त्रीको चयनको सवालमा उहाँले भन्नुभयो, ‘एक तिर गोमन सर्प छ, अर्को तिर करेत सर्प छ । यस्तो अवस्थामा कसलाई रोज्ने हामीलाई फसाद परेको छ । अहिले हामीले कुनै निर्णय गरिसकेका छैनौं ।’ उहाँले आफूहरुको सहभागिताबिना प्रधानमन्त्री चयन नहुने अवस्था आए पार्टी र मोर्चाबाट उपयूक्त निर्णय लिने भन्दै प्रधानमन्त्री चयन प्रक्रियामा सहभागि हुने संकेत गर्नुभयो ।
यादवले सरकारले आफूहरुसँग सल्लाह नै नगरी एकतर्फी रुपमा संविधान संसोधन प्रस्ताव दर्ता गराएको विषयलाई ‘मिठो नाटक’ को संज्ञा दिंदै भन्नुभयो, ‘सहमति नगरी गरेको कामले स्वामित्वमा गम्भीर समस्या आएको छ ।’
सीमांकनमा परिवर्तन नगरेसम्म आन्दोलन फिर्ता नहुने भन्दै यादवले राज्य पुनर्संरचना आयोगले दिएको प्रतिवेदनको आधारमा अघि बढे धेरै विषयहरु आफैं हल भएर जाने दावी गर्नुभयो ।
