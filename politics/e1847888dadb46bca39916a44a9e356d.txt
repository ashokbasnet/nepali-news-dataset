सहमतिबाटै लोकतान्त्रिक संविधान जारी हुने कोइरालाको भनाई

काठमाडौं, माघ १६ - प्रधानमन्त्री सुशील कोइरालाले राजनीतिक दलबीचको सहमतिबाटै लोकतान्त्रिक संविधान जारी हुने बताउनुभएको छ ।   लतिलपुरमा गणेशमान सिंह मेमोरियल हस्टिपल एन्ड रिसर्च सेन्टरको उद्घाटन गर्दै प्रधानमन्त्री कोइरालाले देशमा शान्ति कायम गर्न राजनीतिक दलहरुबीच सहमति अनिवार्य रहेको बताउनुभयो ।
उहाँले मुलुकमा द्वन्द्व र आतंक फैलिन नदिन र नागरिकमा विश्वासको वातावरण सिर्जना गर्न आफू सहमतिकै पक्षमा रहेको भन्दै वार्तामा आउन एकीकृत नेकपा माओवादीसहितका विपक्षी दलहरुलाई आग्रह गर्नुभयो । कार्यक्रममा नेकपा एमालेका अध्यक्ष केपी शर्मा ओलीले पनि संविधानसभाभित्र र बाहिर रहेका सबै दललाई समेटेर अघि बढ्न तयार रहेको बताउनुभयो । सहमति हुन नसकेको अवस्थामा भने प्रक्रियामा जानुको विकल्प नहुने ओलीको भनाइ छ । कांग्रेसका उपसभापति रामचन्द्र पौडेलले पनि संविधानसभाका प्रक्रिया सुरु भएपनि दलहरुबिच वार्ता मार्फत सहमति निकाल्न सकिने सम्भावना अझै रहेको बताउनुभयो ।
