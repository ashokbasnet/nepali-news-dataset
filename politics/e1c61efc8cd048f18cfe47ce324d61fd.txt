न्याम्सको नाम परिवर्तन, डा केसीका माग सम्बोधन हुँदै

काठमाडौं, असोज १३ – सरकारले चिकित्सा विज्ञान राष्ट्रिय प्रतिष्ठान (न्याम्स) को नाम परिवर्तन गरेर ‘मनमोहन स्मृति स्वास्थ्य विज्ञान प्रतिष्ठान’ राख्ने निर्णय पारित गरेको छ । बिहीबार बसेको मन्त्रीपरिषद बैठकले मनमोहन स्वास्थ्य विज्ञान प्रतिष्ठान सम्बन्धी विधेयक फिर्ता लिने निर्णयसमेत गरेको छ ।
बैठकले संसदमा विचाराधीन रहेको मनमोहन अधिकारी स्वास्थ्य विज्ञान प्रतिष्ठान सम्बन्धी विधेयक फिर्ता लिने निर्णय गरेको सरकारका प्रवक्ता सूचना तथा सञ्चारमन्त्री सुरेन्द्र कार्कीले जानकारी दिनुभयो । गएको ८ गते चिकित्सा विज्ञान राष्ट्रिय प्रतिष्ठान (न्याम्स)को सिनेट बैठकले नाम परिवर्तन गरी ‘मनमोहन स्मृति स्वास्थ्य विज्ञान प्रतिष्ठान’ राख्ने निर्णय गरेको थियो ।
स्वास्थ्य क्षेत्र सुधारको माग गर्दै नवौं पटक अनसन बसिरहनुभएका डा गोविन्द केसीसँग यसअघि भएको सम्झौता अनुसार सरकारले न्याम्सको नाम परिवर्तन गर्ने र मेडिकल कलेजको सम्बन्धनका लागि ल्याइएको बिधेयक फिर्ता लिने निर्णय गरेको हो । सरकारको यो निर्णयसँगै डा केसीका माग सम्बोधन गर्ने प्रक्रिया सुरु भएको छ ।
