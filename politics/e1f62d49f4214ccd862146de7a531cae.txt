सहमति विथोल्न अध्यादेशः प्रतिपक्षी, स्वीकृत नगरे द्वन्द्व बढ्छः सरकार

काठमाडौं, भदौ २६ – प्रतिपक्षी दलहरु नेपाली काँग्रेस, नेकपा एमाले र नेकपा–माओवादीका प्रभावशाली नेताहरुले सरकारले सहमतिको वातावरण भाँडेर एकलौटी शासन गर्न बाधाअडकाउ फुकाउने अध्यादेश ल्याएको आरोप लगाएका छन् । रिपोर्टर्स क्लबले मंगलबार गरेको कार्यक्रममा प्रमुख प्रतिपक्षी दलका नेताहरुले सरकारले नै सहमतिको वातावरण बिगारेर एकलौटी शासन गर्न खोजेको आरोप लगाए ।

 

कार्यक्रममा नेकपा एमालेका सचिव शंकर पोख्रेलले राष्ट्रपतिले पटक पटक सहमतिका लागि सुझाव दिएको अवस्थामा सरकारले एक पछि अर्को अध्यादेश ल्याउनु सहमतिको वातावरण बिगारेर एकलौटी शासन गर्न खोज्ने नियत मात्र भएको आरोप लगाउनुभयो ।

पोख्रेलले प्रधानमन्त्रीले नियतवस सहमति विथोल्न लागेकोले अब भदौ पछि सरकारसँग वार्ता नहुने स्पष्ट पार्नुभयो । ‘भदौ पछि वार्ता हुँदैन । असोज १९ गतेबाट एमालेले आन्दोलनको घोषणा गरिसकेको छ’, पोख्रेलले भन्नुभयो, ‘अब सडकबाट छिनोफानो हुन्छ ।’

राष्ट्रपतिले जेठ १६ गते नै अहिलेको सरकारलाई कामचलाउ भनिसकेको अवस्थामा सरकार त्यस विरुद्ध चलिरहेको दावी गर्दै राष्ट्राध्यक्ष विरुद्ध टक्कर लिनु आफ्नो कमजोरी लुकाउन खोज्नु बाहेक केही नभएको पोख्रेलको तर्क छ ।

संसद भएको अवस्थामा दलहरुको सहमतिमा बाधा अडकाउन फुकाउ हुन सक्ने भन्दै उहाँले संसद नभएको अवस्थामा सरकारले एकलौटी अध्यादेश ल्याउनु सह्य हुनै नसक्ने भएकोले यसलाई राष्ट्रपतिले अस्विकार गरिदिने चेतावनी दावी गर्नुभयो ।

प्रधानमन्त्री बाबुराम भट्टराईको सरकारको आयु जति लम्बिन्छ त्यति संविधानको हत्या हुँदै जाने भन्दै उहाँले राष्ट्रपतिले संविधान बचाउन तत्काल भुमिका खेल्नु पर्ने बताउनुभयो । ‘राष्ट्रपतिले भूमिका खेल्न ढिला भईसक्यो’, उहाँले भन्नुभयो ।

नेपाली काँग्रेसका केन्द्रीय सदस्य डा. प्रकाशशरण महतले राज्यको सबै संयन्त्रमा आफ्नो कब्जा जमाउन प्रधानमन्त्रीले बाधा अडकाउ फुकाउने अध्यादेश ल्याएको दावी गर्दै अध्यादेश मार्फत, सेना, प्रहरी, अदातल सहितका संबैधानिक निकायमा कब्जा जमाउने योजनमा माओवादी लागेको आरोप लगाउनुभयो ।  

अब सरकार विरुद्ध निर्णायक आन्दोलनको विकल्प नभएको भन्दै महतले काँग्रेसको जारी केन्द्रीय समितिको बैठकले केही दिनमै अल्टिमेटम सहित आन्दोलनको घोषणा गर्ने घोषणा गर्नुभयो । ‘लोकतन्त्र बचाउन अब आन्दोलनमा जानुको विकाल्प छैन’, महतले भन्नुभयो ।
सबैधानिक निकायमा माओवादी भर्ना गर्न प्रधानमन्त्रीले राष्ट्रपतिलाई जिस्क्याईरहेको भन्दै उहाँले माओवादी अन्तरिम संविधान ध्वस्त पारेर सत्ता कब्जातर्फ उन्मुख भएको दावी गर्नुभयो ।

नेकपा–माओवादी सचिव देब गुरुङले सरकारले बाधा अडकाउ फुकाउन अध्यादेश ल्याउनु संविघान उल्लंघनको पराकाष्ठा भएको भन्दै राष्ट्रपतिले स्विकार गर्न नहुने सुझाव दिनुभयो ।  
उहाँले हैसियत विनाको सरकारले अध्यादेश ल्याउनु निरकुंशता तर्फको यात्राको प्रारम्भ भएको भन्दै राष्ट्रपतिले केही विद्येयक स्विकार गरेर गल्ती गरेको बताउनुभयो । ‘कामचलाउ सरकारले निर्वाचनमा जान गरी सिफारिसलाई स्विकार गरेर राष्ट्रपतिले गल्ती गरे’, उहाँले भन्नुभयो ।
सहमति विना मुलुकले निकास पाउन नसक्ने ठोकुवा गर्दै गुरुङले अहिले सरकारले मुलुकलाई द्वन्द्वमा लैजाने प्रयास गरेको बताउनुभयो ।

‘राष्ट्रपतिले अध्यादेश जारी नगरे द्वन्द्व बढ्छ’

शान्ति तथा पुनःनिर्माण मन्त्री टोपबहादुर रायमाझीले राष्ट्रपतिले सरकारले पेश गरेको अध्यादेश अस्विकृत गरे द्वन्द्व बढ्ने चेतावनी दिनुभयो । ‘त्यसो भए क्रमशः लडाई तिखो हुँदै जान्छ’, उहाँले भन्नुभयो ।

राजनीति नै सत्ता प्राप्तीको लागि भएकोले कसैले सत्ता माग्दैमा छाड्नु पर्ने बाध्यता नरहेको उहाँले बताउनुभयो । सरकारबाट सत्ता ढाल्छु भन्ने धम्कि नयाँ नभएको उहाँको भनाई छ।   
अहिले सरकारले अध्यादेश जारी गर्न नसकेको र निर्वाचन पनि गर्न नसकेको अवस्थामा प्रतिपक्षहरुले नै सरकार चलाईरहेको आभाष भएको भन्दै उहाँले त्यसैको प्रतिवादको लागि मोर्चाबन्दी गरेको दावी गर्नुभयो ।
