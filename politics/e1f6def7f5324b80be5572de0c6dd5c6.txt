सप्तरीमा आज के होला ? अप्रिय घटना हुन दिन्नौं–डिआइजी भट्टराई

काठमाडौं, फागुन २३ – संविधान कार्यान्वयन, चुनाव, समृद्धि, स्वाभिमान, राष्ट्रिय एकता र सामाजिक सद्भावको नारा दिँदै एमालेले सुरु गरेको मेची–महाकाली अभियान अन्तर्गत सोमबार पार्टीका शीर्ष नेता र कार्यकर्ताहरु सप्तरी पुग्दैछन् । 
एमालेको कार्यक्रम हुन नदिन मधेसी मोर्चाले केही दिनदेखि नै त्यहाँ प्रदर्शन गरिरहेको छ । एमाले र मोर्चा आमने–सामने हुने भएपछि अप्रिय घटना हुने हो कि भन्ने त्रास बढेको छ । तर यस्तो अवस्था आउन नदिन सुरक्षा सतर्र्र्र्र्र्र्र्र्र्र्र्र्र्र्र्र्कता बढाइएको छ ।
अभियानको तेस्रो दिन एमाले नेता कार्यकर्ता सप्तरी पुग्नुअघि सुनसरीको इनरुवामा सभा हुनेछ । झापाको काँकडभिट्टाबाट सुरु भएको अभियान दोस्रो दिन आइतबार सुनसरीको इटहरी र विराटनगर पुगेको छ । सोमबार बिहान ११ बजे इनरुवामा जनसभा हुनेछ । त्यहाँको सभा सकेर नेता कार्यकर्ताको र्याली सप्तरीतर्फ अघि बढ्ने पार्टी सचिव एवं प्रचार विभाग प्रमुख योगेश भट्टराईले जानकारी दिनुभयो ।
राजविराजको औद्योगिक क्षेत्रमा जनसभा गरेपछि बेलुका सप्तरीकै कञ्चनपुरमा सभा गर्ने एमालेको तयारी छ । एमालेको जनसभालाई ध्यान दिंदै सप्तरीको सुरक्षा व्यवस्था कडा बनाइएको छ । मधेसी मोर्चाले अवरोध गर्ने भनेपछि सम्भावित झडपको अवस्थालाई ख्याल गर्दै सुरक्षा कडा बनाइएको पूर्व क्षेत्रका नेपाल प्रहरीका डिआइजी रमेश भट्टराईले उज्यालोलाई जानकारी दिनुभयो । 
शान्तिपूर्ण कार्यक्रम गर्न पाउनु संवैधानिक अधिकार भएकाले एमालेको कार्यक्रममा अवरोध नगर्न आफूहरुले मोर्चाका नेता कार्यकर्तालाई भनिसकेको र झडप हुन नदिन त्यसै अनुसार प्रहरी परिचालन गरिएको उहाँले बताउनुभयो । ‘नेपाल प्रहरी र सशस्त्र प्रहरीको तर्फबाट बिहानैदेखि सुरक्षा व्यवस्था कडा बनाइएको छ’ उहाँले भन्नुभयो, ‘अप्रिय घटना हुन दिँदैनौं, दुवै पक्षलाई संयमता अपनाउन आग्रह गरेका छौं ।’
राष्ट्रिय मानवअधिकार आयोगले एमालेको मेची–महाकाली राष्ट्रिय अभियान अन्तर्गतको कार्यक्रममा अवरोध नगर्न आग्रह गरेको छ । आयोगका प्रवक्ता मोहना अन्सारीले विज्ञप्ती निकालेर एमालेको पूर्व निर्धारित कार्यक्रमलाई बाधाअवरोध नपु¥याउन सम्बद्ध पक्षलाई आग्रह गर्नुभएको हो । विज्ञप्तिमा एमालेको अभियानअन्तर्गत संयुक्त मधेसी मोर्चाका कार्यकर्ताबाट एमालेका नेतामाथि आक्रमण गर्नु मानवअधिकारको मूल्यमान्यताविपरीत देखिएकाले त्यस्ता कार्य नगर्न मोर्चाका कार्यकर्तालाई आग्रह गरिएको छ । 
प्रधानमन्त्री र गृहमन्त्रीले पनि एमालेको कार्यक्रममा अवरोध हुन नदिन सुरक्षा निकायलाई निर्देशन दिएका छन् । सोमबार विराटनगर पुगेका प्रधानमन्त्री पुष्पकमल दाहालले सुरक्षा अवस्थाबारे जानकारी लिंदै अप्रिय घटना हुन नदिनको लागि त्यसै अनुसार सुरक्षा व्यवस्था मिलाउन निर्देशन दिनुभएको हो ।
एमाले सचिव एवं प्रचार विभाग प्रमुख योगेश भट्टराईले आफूहरुको अभियान कुनै दलको बिरोधमा नभएकाले अवरोध नगर्न आग्रह गर्नुभयो । आफूहरुको कार्यक्रम शान्तिपूर्ण हुने र अवरोध भएमा शान्तिपूर्ण रुपमै प्रतिवाद गरिने उहाँको भनाई छ । झापाको काकडभिट्टाबाट अस्ति शुरु भएको अभियान कञ्चनपुरको महेन्द्रनगर हुँदै चैत ५ गते सुर्खेत फर्किएर टुंगिने एमालेले जनाएको छ ।
