७ बुँदे कार्यान्वयनमा शंका : खनाल

धनकुटा, कात्तिक २९ - नेकपा एमालेका अध्यक्ष झलनाथ खनालले माओबादीको आन्तरिक द्वन्द्वको कारण ७ बुँदे सहमति कार्यान्वयनमा शंका उत्पन्न भएको बताउनुभएको छ । मंगलबार धनकुटाको छिन्ताङमा ३२ औं सहिद दिवस मनाउन पुगेका अध्यक्ष खनालले माओबादीमा उत्पन्न भएको समस्या आफै समाधान गर्नु पर्ने र सहमति कार्यन्वयनको पक्षमा उनीहरु सच्चिनु पर्ने बताउनुभयो ।

 

नेकपा एमाले धनकुटा आयोजना गरेको सहिद दिवसमा बोल्दै अध्यक्ष खनालले भन्नुभयो “माओबादीको अन्तरिक समस्या मिल्न वितिकै सहमति कार्यन्ववयन हुनेछ ।” अहिलेको सहमतिले माओबादीका सवै लडाकुलाई समायोजन र पुर्नस्थापना हुने र नेपाली सेनालाई समेत नयाँ संरचना गर्ने उहाँले बताउनुभयो ।
डा. बाबुराम भट्टराईको अहिले सम्मकै नलायकी सरकार भएको टिप्पणी गर्दै जम्बो मन्त्री मण्डल बनाएर सरकारी सम्पत्ति ध्वस्त बनाएको अध्यक्ष खनालले बताउनुभयो । मितव्ययिता गर्ने भनेर मुस्ताङ चढ्ने प्रधानमन्त्रीले विकास निर्माणको खर्च मन्त्रीलाई खर्च गराएर पाखण्डी कार्य गरेको अध्यक्ष खनालले बताउनुभयो ।
छिन्ताङका सहिदहरुको योगदानलाई राष्ट्र उच्च मुल्याङन गर्ने बताउदै अध्यक्ष खनालले  उनीहरुलाई राष्ट्रिय सहिद बनाउन पहल गर्ने आश्वासन दिनुभयो ।
