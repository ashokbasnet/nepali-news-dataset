दैलेखबाट सरकार विरुद्ध आन्दोलन सुरु

लोकेन्द्र पौड्याल/ उज्यालो । दैलेख, माघ ६ – नेपाली काँग्रेस, नेकपा एमाले लगायतका विपक्षी दलहरुले शनिबारदेखि सरकार बिरुद्ध आन्दोलन थालेका छन् । पत्रकार डेकेन्द्रराज थापाको हत्यामा संलग्नलाई कार्वाहीको माग गर्दै दिनहुँ प्रदर्शन भैरहेको दैलेखबाट विपक्षीहरुले आन्दोलन सुरु गरेका हुन् ।

दैलेखमा विरोधी र्‍यालीपछि आयोजित सभालाई सम्बोधन गर्दै विपक्षी दलका नेताहरुले न्यायका लागि लडाई थालेको बताएका छन् ।

नेकपा एमालेका नेता बामदेव गौतमले सरकारले मौलिक अधिकार तथा मावनअधिकारको उल्लंघन गरेकाले यसविरुद्ध उत्रिन सबैलाई आग्रह गर्नुभयो ।

काँग्रेस नेता डा. रामशरण महतले वर्तमान सरकारले आतंक मच्चाउन खोजिरहेको आरोप लगाउनुभयो । उहाँले आफूहरु कुर्सी भन्दा पनि विधि र कानुनी शासनको लागि लडिरहेको बताउनुभयो ।

राष्ट्रिय जनमोर्चाका नेता जनक शर्माले जुनसुकै जघन्य अपराधमा संलग्न भएकाहरुलाई कार्वाही गर्नुपर्नेमा जोड दिनुभयो । उहाँले अबको बिकल्प तेस्रो जनआन्दोलन मात्रै भएको बताउनुभयो ।
