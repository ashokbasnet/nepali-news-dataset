प्रदेश नम्बर ६ को नाम कर्णाली, राजधानी सुर्खेत

मुना हमाल/उज्यालो ।
सुर्खेत, फागुन १२ – प्रदेश नम्बर ६ को नाम कर्णाली र राजधानी सुर्खेत हुने निश्चित जस्तै भएको छ ।
प्रदेशसभाले औपचारिक रुपमा निर्णय गर्न बाँकी रहे पनि प्रदेशसभामा प्रतिनिधित्व गर्ने सबै दल सहमत रहेकाले प्रदेशको नाम कर्णाली र राजधानी सुर्खेत हुने पक्कापक्की जस्तै रहेको हो ।
प्रदेश नम्बर ६ मा प्रतिनिधित्व गर्ने चारवटै राजनीतिक दलले प्रदेशको नाम र राजधानीबारे सहमति जनाएकाले यससम्बन्धी  प्रस्ताव सर्वसम्मतिले पारित हुने प्रदेसभामा एमालेका मुख्य सचेतक गुलावजँग शाहले जानकारी दिनुभयो ।
दिउँसो १ बजेका लागि बोलाइएको बैठकमा प्रदेशको नाम कर्णाली राख्ने सम्बन्धि र राजधानी सुर्खेत बनाउने सम्बन्धि प्रस्ताव निर्णयार्थ पेश गरिने प्रदेशसभाका उपसभामुख पुष्पा घर्तीले जानकारी दिनुभयो । 
प्रदेश नम्बर ६ को नाम कर्णाली राजधानी सुर्खेत सम्बन्धी प्रस्तावको प्रस्ताबक एमाले संसदीय दलका नेता यामलाल कँडेल हुनुहुन्छ भने प्रस्तावमा कांग्रेसका दिनबन्धु श्रेष्ठ, माओवादीकी सीता नेपाली र राप्रपाको सोसीला शाहीले समर्थन गर्नुहुने मुख्य सचेतक शाहले जानकारी दिनुभयो ।
त्यसैगरी, राजधानी सुर्खेतलाई बनाउने सम्बन्धी प्रस्ताव प्रदेसभामा कांग्रेसको संसदीय दलका नेता जीवनबहादुर शाहीले गर्नुहुनेछ । यो प्रस्तावमा एमालेका गुलावजंग शाह, माओवादीका गणेशबहादुर थिङ र राप्रपाकी सोसीला शाहीले समर्थन गर्नुहुनेछ । 
शनिबारको बैठकमा अनिवार्य उपस्थित हुन सबै दलले सांसदलाई ह्विप जारी गरेका छन् । यसअघिको बैठकमा धेरैजसो सांसद अनुपस्थित भएपछि बैठक शनिबारसम्मका लागि सूचना टाँस गरेर स्थगित गरिएको थियो ।
