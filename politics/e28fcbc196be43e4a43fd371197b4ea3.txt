उपसमितिमा सहमति भएका ३ विषय अनुमोदन

काठमाण्डौं, माघ ३ - संवैधानिक समितिले विवाद समाधान उपसमितिले सहमति गरेका तीनवटा विषयलाई अनुमोदन गरेको छ । समितिको कार्यालय सिंहदरवारमा मंगलवार बसेको बैठकले समग्र संसदलाई व्यवस्थापिका संसद भन्ने, तल्लो सदनलाई प्रतिनिधि सभा भन्ने र मतदाताको उमेर १८ वर्ष हुने गरी उपसमितिले गरेको सहमति अनुमोदन गरेको हो ।

 

माथिल्लो सदनलाई राज्य सभा भन्ने की राष्ट्रिय सभा भन्नेमा भने अझै कुरो मिलेको छैन । प्रदेशको संसदलाई प्रादेशिक सभा भन्ने यसअघि नै सहमति भइसकेको छ । तर तल्लो सदन विघटन भई चुनाव नभएको अवस्थामा के गर्ने तथा तल्लो सदन र माथिल्लो सदनमा रहने सदस्य संख्या कति हुने भन्ने विषय शासकीय स्वरुप र निर्वाचन प्रणालीसँग सम्बन्धित भएकाले ती विषयसँगै छलफल गर्ने सहमति भएको संवैधानिक समितिका सभापति निलाम्बर आचार्यले जानकारी दिनुभयो ।

यसअघि उपसमितिले मतदाताको उमेर १८ वर्ष भने पनि केही दलका सभासदले १६ वर्ष बनाउनु पर्ने बताएका थिए । उपसमितिमा भएका सहमति अनुमोदन र विवादित विषयमा सहमति जुटाउन संवैधानिक समितिले आउँदो १५ गतेसम्मको समय पाएको छ ।
