पदभार ग्रहणपछि कुन मन्त्रीले के भने ?

काठमाडौं, जेठ २५ – बुधबार प्रधानमन्त्री शेरबहादुर देउवा साथै सात मन्त्रीले राष्ट्रपति विद्यादेवी भण्डारीबाट सपथ ग्रहण गरेसँगै आफ्ना योजनाहरु पनि बनाउन थालेका छन् । बुधबार नै विभिन्न मन्त्रालयको जिम्मेवारी पाएका ६ जना मन्त्रीले पदभार ग्रहण गरेर योजना सार्वजनिक गरेका हुन् ।  
प्रधानमन्त्री देउवाले पदभार ग्रहण गर्दै दुईवटा निर्णय गर्नुभएको छ । प्रदेश समन्वय समितिको सचिवालय प्रधानमन्त्रीको कार्यालयमै राख्ने र सदाचारसम्बन्धी नीति मस्यौदा गर्ने निर्णयलाई सदर गरेर देउवाले प्रधानमन्त्रीको पदभार ग्रहण गर्नुभएको हो । 
प्रधानमन्त्रीको पदभार लगत्तै बसेको मन्त्रिपरिषद्को पहिलो बैठकले सरकारका सातवटा प्राथामिकता तय गरेको छ । बैठकले तीनै तहको चुनाव तोकिएको मितिमा गर्ने निर्णय गरेको छ । दोस्रो चरणको स्थानीय तहको चुनाव असार १४ गते नै र प्रदेश र संघको चुनाव आउँदो कात्तिक मंसिरभित्र सम्पन्न गर्ने निर्णय पनि गरेको छ । 
त्यस्तै सरकारले संविधान कार्यान्वयन, पुनर्निर्माणमालाई तीव्रता दिने, सेवा प्रवाहलाई प्रभावकारी बनाउने, आर्थिक समृद्धि हासिल गर्ने, शान्ति सुरक्षा प्रत्याभूति गर्ने र दैनिक आपूर्तिलाई सहज बनाउने गरी प्राथामिकता निर्धारण गरेको छ । 
विजयकुमार गच्छदार (उपप्रधान एवं संघीय मामिला तथा स्थानीय विकासमन्त्री)
पाँचौँ पटक उपप्रधानमन्त्री र १४ औँ पटक मन्त्री बन्नुभएका गच्छदारले बुधबार पदभार ग्रहण गर्दै संविधान कार्यान्वयनको पहिलो खुड्किलोमा स्थानीय तहको पहिलो चरणको निर्वाचन सम्पन्न भएको बताउँदै दोस्रो चरणको स्थानीय तह, प्रादेशिक र सङ्घीय संसद्को निर्वाचनपछि पूर्णरुपमा संविधान कार्यान्वयन हुने बताउनुभयो । ‘प्रादेशिक र सङ्घीय संसद्को निर्वाचन कात्तिक १५ देखि मङ्सिर १० सम्म गरिसक्नुपर्छ, कात्तिक १५ अघि वर्षा र चाडवाडका कारण निर्वाचन सम्भव छैन भने मङ्सिर १० पछि हिमाली जिल्लामा हिउँ पर्ने भएकाले चुनाव हुन सक्दैन, माघ ७ गतेभित्र तीनवटै तहको निर्वाचन सक्नुपर्ने संवैधानिक व्यवस्था छ’ उहाँले भन्नुभयो ।
कृष्णबहादुर महरा (उपप्रधान एवं परराष्ट्रमन्त्री)
उपप्रधान एवं परराष्ट्रमन्त्री कृष्णबहादुर महराले मुलुकको राष्ट्रिय हित र स्वार्थलाई केन्द्रमा राखेर काम गर्नुपर्ने गुरुत्तर दायित्व परराष्ट्र मन्त्रालयले निर्वाह गर्नुपर्ने भएकाले सबैले त्यस कार्यलाई सफल पार्न इमान्दारीपूर्वक आ–आफ्नो स्थानबाट योगदान गर्नुपर्नेमा जोड दिनुभएको छ । परराष्ट्र मन्त्रालयको कार्यभार सम्हालेपछि सङ्क्षिप्त मन्तव्य व्यक्त गर्दै उहाँले छिमेकी राष्ट्रका साथै विश्वका अन्य देशसँग सन्तुलित ढङ्गले परराष्ट्र नीति सञ्चालन गर्नु मुलुको प्राथमिकता भएको बताउनुभयो । विधि र पद्धतिभित्र रहेर आफूले काम गर्ने र कुनै आग्रह र पूर्वाग्रह नराखी राष्ट्र हितमा लाग्ने प्रतिबद्धता व्यक्त गर्दै उहाँले सम्बद्ध सबै कर्मचारीलाई कार्यसम्पादन गर्न निर्देशन दिनुभयो । परराष्ट्रमन्त्रीका रुपमा उहाँले विदेशमा रोजगारीमा गएका नेपालीको हक अधिकार संरक्षण र उद्धारसम्बन्धी विशेष कार्यदल गठन गर्ने पहिलो निर्णय पनि गर्नुभयो । 
गोपालमान श्रेष्ठ (उपप्रधानमन्त्री एवं शिक्षामन्त्री)
‘शिक्षकले आफ्नो मूल पेसा छाडेर अरु अरु पेसा पनि गरेको देख्छु, यस्तो समस्याका कारण शिक्षा क्षेत्र जर्जर बनेको छ । पढाउन गए पनि हुने र नगए पनि हुने प्रवृत्तिलाई चिन्नुपर्छ । अर्कोतिर गुरुको सम्मानमा पनि ह्रास आएको छ । उस्तै परे शिक्षक र विद्यार्थी सँगै चुरोट र रक्सी खाइरहेका भेट्टाउन सकिन्छ ।’ नवनियुक्त उपप्रधानमन्त्री एवं शिक्षामन्त्री गोपालमान श्रेष्ठले पदभार ग्रहण गरेलगत्तै आफ्ना विचार राख्नुभयो । उपप्रधानमन्त्री श्रेष्ठले गुणस्तरीय शिक्षा पूर्तिका लागि शिक्षकको भूमिका प्रमुख रहेको आैँल्याउँदै सामुदायिक विद्यालयमा माविसम्म निःशुल्क व्यवस्था गरिए पनि विद्यार्थी महङ्गो शुल्क तिरेर निजी विद्यालय किन जान्छन् भन्ने प्रश्न कर्मचारीसँग राख्नुभयो । उहाँले सार्वजनिक शिक्षाको गुणस्तर खस्केकामा चिन्ता व्यक्त गर्नमा आफ्नो पहिलो मन्तव्यलाई केन्द्रित गर्नुभयो । मुलुकलाई कता डोर्‍याउने र कलिला माटो मानिने बालबालिकाको भविष्यको जिम्मा आफ्नो मन्त्रालयमा रहेको बताउँदै उहाँले कोरा शिक्षा मात्र नभई कार्यमूलक, आत्मनिर्भर र प्राविधिक शिक्षामा जोड दिनुभयो । उहाँले युवाको विदेश पलायन रोक्ने, बालश्रमको अन्त्य गर्ने तथा स्थानीय तहमा शिक्षाको अधिकार स्थानान्तरण गर्ने सरकारको दायित्वमा आफूलाई सहयोग गर्न कर्मचारीलाई आग्रह गर्नुभयो । 
जनार्दन शर्मा (गृहमन्त्री)
गृहमन्त्री जनार्दन शर्माले सुरक्षा सङ्गठनमा देखिएका समस्याहरु निराकरण गर्न सिपाहीसम्मको सुझाव लिएर आवश्यक नीति निर्माण र सङ्गठनको पुनर्संरचना गरिने बताउनुभएको छ । बुधबार गृहमन्त्रालयमा पद बहालीपछि कर्मचारी तथा सुरक्षा निकायलाई निर्देशन दिँदै गृहमन्त्री शर्माले भन्नुभयो, ‘तपाईंहरुको इमान्दारितालाई सम्पूर्णरुपमा जनताको सेवामा प्रयोग गर्नेछु । गृहमन्त्रालय, नेपाल प्रहरी, सशस्त्र प्रहरी, राष्ट्रय अनुसन्धान विभागलाई राजनीतिक उद्देश्यका लागि चलखेल गर्ने, सरकारको नीति र योजना कार्यान्वयनमा भेदभाव गर्ने र अनुशासन तोड्ने कार्यमा छुट दिने छैन ।’ उहाँले सुरक्षा निकायको चेन अफ कमाण्डमा कडाइ गरिने तथा प्रचारबाजी गर्ने, वक्तव्य दिने, अनावश्यक अन्तर्वार्ता दिने जस्ता प्रवत्तिको अन्त्य गरिने प्रष्ट पार्नुभयो । ‘जनताले चाहेजस्तो नेपाल प्रहरी हुनेछ । जनताले चाहे जस्तो सशस्त्र प्रहरी बल हुनेछ । देशले चाहेजस्तो अनुसन्धान विभाग हुनेछ । देशको संवेदनशील विषय हेर्ने अनुसन्धान विभागलाई आवश्यक पुनःसंरचना गरिनेछ ।’ मन्त्री शर्माले पहिलो निर्णयको रुपमा दोस्रो चरणको स्थानीय तहको निर्वाचन शान्तिपूर्ण, निष्पक्ष र सफलतापूर्वक सम्पन्न गर्न गृह मन्त्रालय र सुरक्षानिकाय र समस्त कर्मचारीलाई निर्देशन दिनुभयो । 
फरमुल्ला मन्सुर (श्रम तथा रोजगारमन्त्री)
श्रम तथा रोजगारमन्त्री फरमुल्ला मन्सुरले वैदेशिक रोजगारको क्षेत्रका देखिएका समस्यालाई चाँडो समाधान गर्ने आफ्नो पहिलो प्राथमिकता हुने बताउनुभएको छ । बुधबार मन्त्रालयमा पदबहाली गर्दै नवनियुक्त मन्त्री मन्सुरले खाडी मुलुकको समस्या समाधानका लागि आफूले सक्ने काम गर्ने र नभए मन्त्रिपरिषद्को बैठकमा लगेर भए पनि समाधान गर्ने बताउनुभयो । मन्त्री मन्सुरले संविधानको अधीनमा रही जनताको सेवा गर्ने काम आफ्नो कार्यकालको प्रमुख प्राथमिकता हुनेसमेत बताउनुभयो । उहाँले आफू जनताको प्रतिनिधिको हैसियतले मन्त्री बनेको बताउँदै जनतालाई सेवा पुर्‍याउने काममा लाग्न कर्मचारीलाई आग्रह गर्नुभयो । साथै उहाँले पारदर्शी तरिकाले काम गर्न कर्मचारीलाई निर्देशनसमेत दिनुभयो । 
ज्ञानेन्द्र बहादुर कार्की (अर्थमन्त्री)
अर्थमन्त्री ज्ञानेन्द्र बहादुर कार्कीले ग्रामीण तहका नगरिकलाई अर्थतन्त्र सुधार भएको अनुभूति हुने गरी काम गर्ने प्रतिबद्धता व्यक्त गर्नुभएको छ । कार्कीले इतिहासले सम्झने गरि आर्थिक सुधारका काम गर्ने प्रतिबद्धता पनि जनाउनुभयो । अर्थमन्त्रालयमा बुधबार भएको स्वागत कार्यक्रममा अर्थमन्त्री कार्कीले आयात निर्यातको सन्तुलन मिलाएर व्यापार घाटा कम गर्नुपर्ने बताउनुभयो । उहाँले ग्रामीण तहका नगरिकलाई अर्थतन्त्र सुधार भएको अनुभूति दिलाउन नसक्दासम्म नतिजा नदेखिने बताउनुभयो । ‘अंक मात्र गतिलो राखेर हुँदैन, देशलाई छिटोभन्दा छिटो विकासको अनुभूति दिलाउन सक्नुपर्छ । समाजले अनुभूत गर्नेगरी काम गर्ने साथै पारदर्शीता र इमान्दारितामा विश्वास गरेर अगाडी बढ्नुपर्छ’ उहाँले भन्नुभयो । उहाँले आफ्ना लागि अर्थ मन्त्रालय नयाँ भए पनि नमुना बनाउने र त्यसका लागि सबैको साथ लिने बताउनुभयो । ‘शनिबार आइतबार घण्टा नभनी काम गर्नेछु, दुरदराजमा बस्ने मान्छेलाई अनुभूत हुने गरि काम गर्ने सरकारको प्राथमिकता हो, त्यसैअनुसार काम गर्ने छु’ उहाँले भन्नुभयो । 
तस्बिर : रासस
