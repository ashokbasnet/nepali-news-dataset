बाबुराम भन्छन् - दलहरुको राजनीतिक मुद्दा हैन, भागवण्डा मिलेपछि सबै मिल्छन्

काठमाडौं, पुस १८ – नयाँ शक्ति पार्टी नेपालका संयोजक डा. बाबुराम भट्टराईले प्रमुख तीन दलबिच राजनीतिक मुद्दामा कुनै मतभिन्नता नरहेकोले सत्ताको भागबण्डा मिल्ने वित्तिकै निकास निस्किने ठोकुवा गर्नुभएको छ । 
सोमबार रिपोर्टर्स क्लब नेपालले बुझाएको ज्ञापनपत्र बुझ्दै पूर्वप्रधानमन्त्रीसमेत रहेका संयोजक डा. भट्टराईले भन्नुभयो, ‘प्रमुख तीन दल कांग्रेस, एमाले र नेकपा माओवादी केन्द्रले मिलीजुली सरकार बनाएर जाँदा समस्याको समाधान हुन्छ, उहाँहरुबिच मुद्दाभन्दापनि सत्तासाझेदारीमा मनमुटाव हो ।’ उहाँले प्रमुख दलहरुबिच कसको नेतृत्वमा चुनाव गर्ने भन्ने पनि झगडा रहेको आरोप लगाउनुभयो ।
डा. भट्टराईले भन्नुभयो, ‘यहाँ दलहरुले मोही माग्ने ढुङ्ग्रो लुकाउने गरिरहेका छन्, स्याडो बक्सिङ भैरहेको छ ।’ उहाँले वर्तमान राजनीतिक समस्याको समाधानको लागि नयाँ सूत्रसमेत अघि सार्नुभएको छ । उहाँले सारेका सूत्रहरुमा पहिले संविधान संशोधन गर्ने, प्रदेशको र स्थानीय तहको पुनर्संरचना गर्ने र त्यसपछि तीन वटै तहको निर्वाचन सम्पन्न गर्ने रहेका छन् । 
उहाँले मुलुकको निकासको लागि तीनवटै प्रमुख राजनीतिक दलहरुले आफ्नो सत्तासाझेदारीको मुद्दालाई मिलाएर आवश्यक परे सँगै मिलेर मिलीजुली सरकार बनाएर जान तयार भए अहिलेको समस्याको हल हुने विश्वास व्यक्त गर्नुभयो । 
‘कांग्रेस, एमाले र नेकपा माओवादी केन्द्रबिच एजेण्डामा त्यति ठूलो अन्तर छैन, त्यसैले तीन वटै ठूला दलहरु एक ठाउँमा बसेर मधेसी, थारु र जनजातिहरुको मुद्दापनि हाम्रो आन्तरिक मुद्दा हो भनेर स्वीकार गरेर अघि बढ्नुपर्छ, उहाँहरुबिच कसको नेतृत्वमा चुनाव गर्ने भन्ने आशंका पनि छ, त्यसो हो भनेपनि मिलेर सरकार बनाएर असन्तुष्टहरुको मुद्दा संविधान संशोधन मार्फत यथोचित सम्बोधन गरेर अघि बढ्नुपर्छ’ उहाँले भन्नुभयो ।
