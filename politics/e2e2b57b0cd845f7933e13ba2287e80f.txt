एमाओवादी कार्यकर्ताद्धारा काँग्रेस कार्यकर्तामाथि आक्रमण

नुवाकोट, भदौ २२ – नुवाकोटको हल्देकालिकाका नेपाली काँग्रेसका कार्यकर्तामाथि एकीकृत नेकपा माओवादीका कार्यकताले आक्रमण गरेका छन् ।
नेपाली काँग्रेस हल्देकालिका काठमाडौं सम्पर्क समितिका कोषाध्यक्ष सुमन गिरीमाथि शनिबार एकीकृत माओवादी जिल्ला सदस्य रजमान तामाङको नेतृत्वको समुहले बालाजुमा  आक्रमण गरेको नेपाली कांग्रेस नुवाकोटका नेता रामजी पौडलले जानकारी दिनुभयो ।
टाउकोमा चोट लागि गम्भीर घाइते भएका गिरीको जनमैत्री अस्पतालमा उपचार भइरहेको छ । पीडीत पक्षले मुख्य आक्रमणकारी रजमान तामाङ, दिनेश गिरी लगायतलाई कारबाहीको माग गर्दै उजुरी दिएको पौडेलले बताउनुभयो ।
केही महिना अघि गाउँकै कालिका माविको व्यवस्थापन समितिको निर्वाचनमा काँग्रेस र एमाओवादीबीच विवाद भएको विषयलाई लिएर एमाओवादीले गिरीमाथि आक्रमण गरेको नेपाली काँग्रेसले जनाएको छ ।
