‘प्रधानमन्त्रीमा बादल बाहेक कसैलाई स्वीकार गर्दैनौँ’

काठमाडौं, मंसिर १३ – नेकपा–माओवादीका अध्यक्ष मोहन बैद्य किरणले सहमतीय सरकारको प्रधानमन्त्रीमा पार्टीका महासचिव रामबहादुर थापा बादल बाहेक कसैलाई पनि स्वीकार नगर्ने बताउनुभएको छ । रिपोर्टस क्लबले बुधबार गरेको कार्यक्रममा अध्यक्ष बैद्यले जातीय पहिचान र वर्गीय दृष्टिकोणले पनि आफ्ना पार्टीका महासचिव बादल प्रधानमन्त्रीका लागि उपयूक्त हुने तर्क गर्नुभयो ।

 

बादललाई प्रधानमन्त्री बनाउने विषय एकीकृत नेकपा माओवादीका अध्यक्ष प्रचण्ड, नेकपा एमालेका अध्यक्ष झलनाथ खनाल र प्रधानमन्त्री डा. बाबुराम भट्टराईसँग कुराकानी भईसकेको र उहाँहरु सकारात्मक रहेको जानकारी दिँदै अब काँग्रेस सभापति सुशील कोइरालासँग पनि छलफल गर्ने बताउनुभयो ।

संविधानका अन्तर्वस्तुमा सहमति नभएसम्म आफ्नो पार्टीले अरु कसैको नेतृत्वलाई स्विकार नगर्ने अध्यक्ष बैद्यको भनाई छ ।

ठूला तीन दलको झगडाकै कारण मुलुकमा समस्या आएको भन्दै अध्यक्ष बैद्यले तीन दल मिल्दैमा अहिलेको समस्या समाधान हुनै नसक्ने ठोकुवा गर्नुभयो ।
