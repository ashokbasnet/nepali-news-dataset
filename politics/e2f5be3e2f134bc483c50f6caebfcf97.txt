बजेटमा सहमति जुटाउन प्रचण्डका तीन प्रस्ताव

सेन्छेलुङ लिम्बु/ उज्यालो । काठमाडौं, मंसिर ३ – एकीकृत नेकपा माओवादीका अध्यक्ष पुष्पकमल दाहाल प्रचण्डले बजेट ल्याउनका लागि तीनवटा प्रस्ताव राख्नु भएको छ । आइतबार बिहान शितल निवासमा राष्ट्रपति र मुख्य दलका शीर्ष नेतासँगको भेटवार्तामा प्रचण्डले बजेट ल्याउनका लागि तीन प्रस्ताव राख्नु भएको हो ।

 

प्रचण्डले सहमति नभएमा यसअघि एमाले नेतृत्वको सरकारले समेटेका कार्यक्रम समेटेर पूर्णबजेट ल्याउने, त्यसमा पनि सहमति नभएमा एक तृतीयांश बजेट ल्याउने र त्यसमा पनि सहमति नभएमा कस्तोखालको बजेट ल्याउने त्यसबारेमा राष्ट्रपतिलाई स्वविवेकमा छाडिदिने प्रस्ताव गर्नु भएको हो ।

तर काँग्रेस सभापति सुशील कोईरालाले सबैकुरा सरकारमा अड्किएकाले नयाँ सरकारले मात्र बजेट ल्याउनुपर्ने बताउनु भयो । बैठकपछि प्रचण्डले राजनीतिक गतिरोध अन्त्य गर्न र बजेटमा सहमति गर्न अनौपचारिक छलफल हुने बताउनु भयो ।

एमाले अध्यक्ष झलनाथ खनालले सरकार परिवर्तन नभएसम्म बजेट आउन नसक्ने धारणा राखेको जानकारी दिनुभयो ।

गृहमन्त्री एवं संयुक्त लोकतान्त्रिक मधेसी मोर्चाका नेता विजयकुमार गच्छदारले बजेट भन्दापनि सरकारको नेतृत्वमा कुरा अड्किएको बताउनुभयो ।

सहमति जुटाउन राष्ट्रपतिको पुनः आग्रह

राष्ट्रपति डाक्टर रामवरण यादवले बजेटमा सहमति जुटाउन आग्रह गर्नु भएको छ । उहाँले सकेसम्म पूर्णबजेटमा सहमति जुटाउन र त्यसो नभएपनि देशलाई बजेट विहिन नपार्न दलहरुलाई सुझाव दिनुभयो ।

राष्टपतिले  एकीकृत नेकपा माओवादी, नेपाली काँग्रेस, नेकपा एमाले र संयुक्त लोकतान्त्रिक मधेसी मोर्चाका शीर्ष नेतालाई बोलाएर आइतबारपनि सहमतिका लागि दबाब दिनु भएको हो ।  
पटक पटक राजनीतिक गतिरोध अन्त्य र बजेटका विषयमा सहमति गर्न राष्ट्रपतिले दबाब दिएपनि दलहरुले आआफ्नो अडान छाडेका छैनन् ।

नयाँ चुनावमा जाने मोटामोटी सहमति गरेपनि सरकारको नेतृत्वका विषयमा कुरा मिल्न सकेको छैन ।
