एमालेको किल्लामा कांग्रेसको धावा : पूर्वका तीन जिल्लामा एमाले किन पछि पर्‍याे ?

सुमन पुरी /उज्यालो ।
सुनसरी असार २३ – स्थानीय तहको चुनावका लागि उम्मेदवार छनौट गर्न इटहरीमा नेकापा एमालेको प्रदेश कमिटीको बैठक बस्यो । निर्वाचन आउन एक हप्ता अघि इटहरीमा बसेको वैठकलाई उम्मेदवारको अन्तिम टुङ्गो लगाउन धौ धौ पर्‍याे  प्रदेश कमिटीको वैठकले टुङ्गो लगाउन नसकेका उम्मेदवारको टुङ्गो स्थायी कमिटीले लगायो । जबकी स्थायी कमिटीले उप महानगर र महानगरका मेयर उप मेयरको मात्रै उम्मेदवारी टुङ्गो लगाउने जिम्मा पाएको थियो । अरु उम्मेदवारको अन्तिम टुङ्गो लगाउने अधिकार प्रदेश कमिटी र जिल्ला कमिटिलाई दिइएको थियो । 
गुट उपगुट र आन्तरिक प्रतिष्पर्धाले उम्मेदवार छनौटकै क्रममा एमाले झापा, मोरङ्ग, सुनसरीमा कमजोर भइसकेको एमाले नेताहरुले त्यहीबेला स्वीकार गरेका थिए । निर्वाचन सकिएर अन्तिम मत परिणाम आउँदा यो कुरा प्रमाणित नै भएको छ  र यहाँ एमाले पहिलो पार्टी बन्न सकेन । 
संबिधान सभाको दोस्रो चुनावमा झापा, मोरङ्ग, सुनसरीमा पहिलो पार्टी बनेको एमाले स्थानीय तहको चुनावसम्म आइपुग्दा उसले त्यो विरासत जोगाउन सकेन । झापा, मोरङ्ग, सुनसरीमा अहिलेसम्म एमालेले जम्मा १२ स्थानीय तहको प्रमुख पद जितेको छ ।
झापामा १५, मोरङ्गमा १७ र सुनसरीमा १२ स्थानीय तह छन् । जसमध्ये झापामा एमालेले ५, मोरङ्गमा ५ र २ स्थानीय तहको प्रमुख पद जितेको छ । जबकी कांग्रेसले १७ स्थानीय तहको प्रमुख पद जितिसकेको छ । एमाले अध्यक्ष केपी शर्मा ओलीकै जिल्लामा एमालेले बहुमत ल्याउन सकेन । एमालेले अहिलेसम्म ५ वटा मात्रै स्थानीय तहको प्रमुख पद जितेको छ ।
यसमा एउटा स्थानीय तह त भाग्यको भरले एमाले विजयी बन्यो । एमालेले झापाको कमल गाउँपालिकामा बराबरी मत पाएपछि चिट्ठाले भाग्या फेरिदियो । त्यहाँ एमालेका उम्मेद्वार मेनुका काप्mले र कांग्रेसका हुकमु सिंह राईको मत बराबरी भएको थियो । दबैले आठ हजार २ सय ७५ मत प्राप्त गर्नु भएको थियो । यहाँ सम्मकी एमाले जिल्ला अध्यक्ष चिन्तन पाठकले समेत गाउँपालिकाको अध्यक्षमा हार व्यहोर्नु परेको छ । उहाँले नाम नै  नसुनिएका कांग्रेसका रमेश कुमार भुजेलसँग हार्नु पर्यो ।
रमेश झापाको कांग्रेसको राजनीतिमा चिनिएको नाम होइन । उहाँले ६ सय ४३ मतान्तरले पाठकलाई हराउनु भयो । अर्को रमाइलो कुरा त के छ भने एमालेको किल्ला मानिंदै आएको झापाको गौरादह नगरपालिकामा समेत एमाले असफल रह्यो । त्यहाँ पनि कांग्रेसले बाजी मार्यो ।
कांग्रेसका रोहित साहाले गौरादहको मेयर बन्ने अवसर पाउनु भयो । गौरादह पूर्व मन्त्री अग्नि खरेल, हिक्मत कार्की, दिपक कार्की लगायतका ठूला नेताहरुको घर भएको स्थान हो । यसैगरी एमालेले गौरीगञ्जमा समेत आप्mनो विरासत थाम्न सकेन । त्यहाँ राप्रपाले बाजी मार्यो । अर्को कुरा त के भने गौरीगञ्ज नगरापालिकामा एमाले तेस्रो शक्तिको रुपमा स्थापित भयो । मेयरमा एमाले भन्दा बढि मत  माओवादीले ल्यायो ।  
झापाको सदरमुकाम भद्रपुर, व्यापारिक शहर विर्तामोड त जित्यो । त्यति मात्रै एमाललेले झापामा अपेक्षा गरेको थिएन । एमालेले झापाको कन्काई र शिवसताक्षी जित्दा कांग्रेसले भने झापाको बाह्दशी, झापा गाउँपालिका र वुद्ध शान्तीमा प्रमुख पद जितेको छ । झापामा अझै तीन वटा स्थानीय तहको अन्तिम मत परिणाम आउन बाँकी छ ।
यसमा दुईमा एमाले अगाडि छ, एउटामा भने कांग्रेसको अग्रता छ । झापाको दमक नगरपालिका र अर्जुन धारामा एमालेले स्पष्ट अग्रता लिएपनि मेचीनगरमा भने एमाले पछाडि परेको छ । अघिल्लो संविधानससभाको चुनावमा झापामा एमालले ७ मध्ये ४ स्थानमा निर्वाचन जितेको थियो । 
सुनसरीको विरासत पनि तोडियो 
सुनसरीमा एमाले सचिब भिम आचार्य बाहेक हेभिवेट नेताहरु छैनन् । तर सुनसरीमा एमालेको यस अघि बलियो उपस्थिति रहँदै आएको थियो । पहिलो संविधान सभामा देशैभर माओवादी र मधेसी दलहरुको वर्चश्व हुँदा समेत सुनसरीमा एमालेले ६ वटा निर्वाचन क्षेत्र रहेको सुनसरीमा २ सिट जितेको थियो ।
दोस्रो संविधानसभाको चुनावमा एमालेले सुनसरीमा ३ स्थान जितेर पहिलो पार्टी बन्यो । तर स्थानीय तहको निर्वाचन सम्म आइपुग्दा एमालेले १२ वटा स्थानीय तहमा जम्मा जम्मी २ वटा स्थानीय तहमा जित निकालेको छ । एउटामा अगाडि छ । इटहरी जस्तो एमालेको किल्ला ठानिएको स्थानमा समेत एमालेलाई चुनाव जित्न धौ धौ परेको छ ।
भलै एमालले मेयर र उप मेयर जित्यो तर २० वटा वडा रहेको इटहरीमा ११ वटा वडाध्यक्ष नेपाली कांग्रेसले जितेको छ भने एउटामा नेपाल लोकतान्त्रिक फोरमले बाजी मारेको छ । मोरङ्गको सुन्दर हरैचामा समेत एमाले हारेको छ । 
यस्ता छन् हारका कारण 
चुनावको केही दिनअघि एउटा समाचार सार्वजनिक भयो । एमालेमा टिकट वितरणमा पैसाको चलखेल भयो । यसको पुष्टी गर्दै एमालेले वैकल्पिक केन्द्रिय सदस्य रुपनारापण श्रेष्ठलाई आन्तरिक कारवाही गरेको समेत जानकारी गराउनु पर्यो । मोरङ्गमा उम्मेदवारसँग पैसा लिएर टिकट दिएको भन्दै एमालेका स्थानीय नेताहरुले नेतृत्वको चर्को आलोचना गरे । मोरङ्गको सुन्दर हरैचामा त एमाले कार्यकर्ताहरुले खुलेरै बिरोध गरे । 
झापा मोरङ्ग सुनसरीमा एमाले पहिलो पार्टी बन्न नसक्नुको पछाडिका धेरै कारणलाई यो पनि एउटा कारणका रुपमा  लिन सकिन्छ । एमाले झापाका एक नेताले उज्यालोसँग भने, ‘एमाले हारेको होइन हराइएको हो ।’ उहाँका अनुसार एमाले भित्रकै आन्तरिक कलहले चुनाव हारेको हो ।
भूगोलसँग जानकार नभएका नेताहरुलाई धमाधम उम्मेदवार बनाउँदा समस्या भएको उहाँको बुझाइ छ । यो बाहेक जातजाति र भाषी अनुसारको उम्मेदवार छनौटमा समेत ध्यान नपुर्याइएका कारण समेत सुनसरी, मोरङ्ग र झापामा एमाले पहिलो पार्टी बन्न नसकेको एमाले नेताहरु बताउँछन् । चरम गुटबन्दी र अन्तरघातका  कारण यहाँ एमाले कमजोर भएको नेताहरु बताउँछन् ।
