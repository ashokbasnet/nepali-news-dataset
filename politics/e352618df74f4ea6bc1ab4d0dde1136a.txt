प्रधानमन्त्री—सभामुख भेटवार्ता

काठमाडौं, असोज ९ — सभामुख सुवासचन्द्र नेम्वाङ्गले ४५ दिनमा शान्ति प्रकृयाका आधारभूत काम सम्पन्न गर्ने प्रतिवद्धता पूरा गर्न प्रधानमन्त्रीको ध्यानाकर्षण गराउनु भएको छ ।

 

अमेरिकाको न्युयोर्कबाट प्रधानमन्त्री स्वदेश फर्किए लगत्तै प्रधानमन्त्री निवास बालुवाटारमा भेटेर अध्यक्ष नेम्वाङ्गले शान्ति प्रकृयाका लागि ४५ दिनको समय सीमा राखे पनि अहिलेसम्म देखिने गरी केही उपलब्धी नभएको भन्दै प्रधानमन्त्रीको ध्यानाकर्षण गराउनु भएको हो ।

‘शान्ति प्रकृयामा उपलब्धी नहुँदा संविधान निर्माणको काम पनि ठप्प भएको छ’, भेटपछि सञ्चारकर्मीसँग कुरा गर्दै नेम्वाङले भन्नुभयो, ‘आजैदेखि अन्य दलसँगको छलफललाई तिब्रता दिन प्रधानमन्त्रीलाई आग्रह गरेको छु ।’

संसद बैठक २६ गतेसम्मका लागि स्थगित भएकाले त्यतिञ्जेल ४५ दिनको समय नजिकिने भन्दै सभामुख नेम्वाङले सेना समायोजन विशेष समिति, विवाद समाधान उपसमितिका बैठकलाई निरन्तरता दिन पनि प्रधानमन्त्रीलाई आग्रह गर्नु भएको छ ।

जवाफमा प्रधानमन्त्री डा. बाबुराम भट्टराईले आँफू शान्ति प्रकृया र संविधान लेखनको काममा गम्भीर रहेको भन्दै आजैदेखि दलहरुसँगको छलफललाई तिब्रता दिने बताएको अध्यक्ष नेम्वाङ्गले जानकारी दिनुभयो ।
