दलहरुबीचको अनौपचारीक छलफल सहमति उन्मुख : एमाओवादी

काठमाडौं, चैत २८ – एकीकृत नेकपा माओवादीले दलहरुबीचको अनौपचारिक छलफल सहमति उन्मुख भएको भन्दै चैत ३० गते बोलाइएको संविधानसभाको बैठकमा बहुमतीय प्रक्रिया अगाडि नबढ्ने बताएको छ ।
सत्तारुढ नेपाली कांग्रेस र नेकपा एमालेका जिम्मेवार नेताले संविधानसभाले अब बहुमतीय प्रक्रिया अगाडि बढाउने बताइरहेका बेला एमाओवादीले शनिबार पार्टी मुख्यालयमा पत्रकार सम्मेलन गरी संविधानसभाको ३० गतेको बैठकमा कुनै कार्यसूची नै पेश नहुने बताएको हो ।
एमाओवादी प्रवक्ता दिनानाथ शर्माले संविधानका अन्तर्वस्तुमा सहमतिका लागि दलहरुबीचको छलफल सकारात्मक रुपमा अगाडि बढेका कारण संविधानसभाको बैठक केही दिन स्थगित हुने बताउनुभयो ।
उहाँले दलहरुबीचको सहमतिमै बैठक स्थगित हुने दाबी गर्नुभयो । एमाओवादीका प्रवक्ता शर्माले संविधानका अन्तर्वस्तुमा सहमतिका लागि दलहरुबीच विभिन्न विकल्पमा छलफल भैरहेको बताउनुभयो ।
उहाँले सबैभन्दा धेरै विवाद रहेको प्रदेशको संख्या, सीमांकन र नामाकरणका विषयमा सत्तारुढ र विपक्षी दलले आ–आफ्नो अडान छोडेको भन्दै सहमतिकै आधारमा संविधान बन्ने बताउनुभयो ।
एमाओवादी प्रवक्ता शर्माले सत्तारुढ नेपाली कांग्रेस र नेकपा एमालेका केही नेता संविधान चाँडो बन्न नदिनका लागि सक्रिय रहेको आरोप समेत लगाउनुभयो । तर उहाँले ती नेताको नाम भने उल्लेख गर्नुभएन ।
