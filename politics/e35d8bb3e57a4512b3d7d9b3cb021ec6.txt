​पुष्पलाल स्मृति दिवस मनाईंदै

काठमाडौं, साउन ७ – नेपाल कम्युनिष्ट पार्टीका संस्थापक महासचिव पुष्पलाल श्रेष्ठको स्मृति दिवस आज विभिन्न कार्यक्रम गरी मनार्इंदैछ । बिक्रम संवत १९८९ साल असार १५ गते रामेछापको भंगेरीमा जन्मिएका पुष्पलालको २०३५ साल साउन ७ गते निधन भएको थियो ।
पुष्पलालकै पहलमा २००६ सालमा भारतको कोलकातामा नेपाल कम्युनिष्ट पार्टीको स्थापना भएको थियो । २०२२ सालबाट कम्युनिष्ट पार्टी विभाजन हुँदै जाने क्रममा २०२५ सालमा पुष्पलालले पञ्चायती व्यवस्था विरुद्ध संयुक्त जनआन्दोलनको कार्यदिशा ल्याउनुभएको थियो ।
नेता भन्दा नीतिलाई प्रधान बनाउनुपर्छ भन्ने पुष्पलालको विचारमा नेपालका कम्युनिष्ट पार्टीहरु हिंड्न नसकेको भन्दै आलोचना हुने गरेको छ । पुष्पलाल स्मृति दिवसको अवसरमा उहाँको जन्मस्थान रामेछापको भंगेरी, काठमाडौं चम्पादेवीको पुष्पलाल पार्क लगायत देशका बिभिन्न ठाउँमा विशेष कार्यक्रम हुँदैछन् ।
