कालोबजारी विरुद्ध विद्यार्थीद्वारा विरोध प्रदर्शन

काठमाडौ, चैत १९ – महंगी र कालोबजारी विरुद्ध संयुक्त विद्यार्थी आन्दोलनले शुक्रबार काठमाडौंमा विरोध प्रदर्शन गरको छ । अनेरास्ववियु, नेपाल विद्यार्थी संघ, अखिल क्रान्तिकारी लगायतका विद्यार्थी संगठनले कृत्रिम अभाव र कालोबजारी विरुद्ध सरकारलाई दवाव दिन संयुक्त विरोध प्रदर्शन गरेका हुन् । भृकटीमण्डपबाट सुरु भएको विरोध र्‍‍याली पुतलीसडक र बागबजार हुँदै रत्नपार्कमा पुगेर विरोधसभामा परिणत भएको थियो ।
सभालाई सम्बोधन गर्दै अनेरास्ववियुकी अध्यक्ष नविना लामाले कालोबजारीविरुद्ध विद्यार्थी आन्दोलनलाई सामान्य रुपमा नलिने चेतावनी दिनुभयो । यस्तै नेपाल विद्यार्थी संघका प्रबक्ता युपि लामिछानेले कालोबजारीविरुद्ध सरकारले कदम नचाले अझै सशक्त आन्दोलन गर्ने बताउनुभयो ।
अखिल क्रान्तिकारीका उपाध्यक्ष रञ्जित तामाङ्गले कालोवजारीमा संलग्नहरु सिंहदरबारभित्रै रहेको आरोप लगाउनुभयो । उहाँले सरकारले कालोबजारी गर्नेलाई कारबाहीको सट्टा संरक्षण गरेको आरोप पनि लगाउनुभयो । कालोबजारीका बिरुद्ध चैत्र २१ गते संयुक्त विद्यार्थी आन्दोलनले देशभर बिरोध प्रदर्शन गर्ने पनि अखिल क्रान्तिकारीका प्रबक्ता सुरेन्द्र बस्नेतले जानकारी दिनुभयो ।
