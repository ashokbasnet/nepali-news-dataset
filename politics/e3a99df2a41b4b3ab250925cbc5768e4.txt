पहिला ढंग पुगेन अब बहुमत चाहियो: प्रचण्ड

काठमाडौं, जेठ १६ – एकीकृत नेकपा माओवादीका अध्यक्ष पुष्पकमल दाहाल प्रचण्डले अबको चुनावमा आफ्नो पार्टीले जसरी पनि बहुमत ल्याउनु पर्ने बताउनुभएको छ ।
पार्टी निकटको राष्ट्रिय उद्योग वाणिज्य महासंघले बिहीबार काठमाडौंमा गरेको कार्यक्रममा प्रचण्डले पार्टीको योजना अनुसार रणनीतिक रुपमा राज्य रुपान्तरणका लागि काम गर्न बहुमत ल्याउनै पर्ने र त्यसका लागि लाग्नु पर्ने बताउनुभयो ।
विगतमा आफू प्रधानमन्त्री भएपनि ढंग पुर्‍याएर काम गर्न नसकेको उहाँले स्वीकार गर्नुभयो ।
‘म प्रधानमन्त्री हुँदा धेरै ढंग पुगेन । बाबुरामजी प्रधानमन्त्री हुँदा धेरै अप्ठ्याराहरु रहे’, प्रचण्डले भन्नुभयो, ‘यदि हामीले बहुमत लिएर सरकारमा जाने हो भने राज्यबाट राष्ट्रिय पुँजीको विकासका निम्ति धेरै गर्न सकिन्छ भन्ने ज्ञान पार्टीलाई भयो । माथिबाट हस्तक्षेप गर्न सकिन्छ ।’
माथिबाट सरकार र तल सहकारी बनाएर  सामूहिक आर्थिक उत्पादनको काम गर्दै समाजवादको आधार बनाउँदै जाने प्रचण्डले बताउनुभयो ।
प्रचण्डले वर्षेनी अर्बौँ रुपैयाँ रेमिट्यान्स भित्रिने कुरा गौरबको विषय बनाउने या लज्जाको विषय हुने भन्नेमा बहस गर्नुपर्ने बताउनुभयो ।
एकीकृत माओवादीका उपाध्यक्ष  बाबुराम भट्टराईले निर्वाहमुखी पुँजी अन्त्य नगरेसम्म पुँजीवादको आधार नबन्ने र समाजवादमुखी पूँजीको बिकास नहुने भन्दै उत्पादनमूखी पुँजीको विकासमा जोड दिनुभयो ।
गाउँमा केन्द्रीत परम्परागत श्रमले मात्र पुँजीवादको विकास हुन नसक्ने भन्दै भट्टराईले त्यसलाई भत्काएर र गैर कृषि क्षेत्रमा हस्तान्तरण गर्नुपर्ने बताउनुभयो ।
अर्का उपाध्यक्ष नारायणकाजी श्रेष्ठले जलस्रोत, पर्यटन, कृषि र मानवस्रोतको सही सदुपयोग गरे नेपालको विकास धेरै टाढा नभएको बताउनुभयो । तर विकासका लागि राज्यदेखि स्थानीयस्तरसम्म एकता हुुनुपर्नेमा श्रेष्ठको जोड छ ।
