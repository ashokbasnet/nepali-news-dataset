बन्द उद्योगधन्दा खुलाउन दबाब दिनोस्, नेतृत्व गर्न एमाओवादी तयार : दाहाल

काठमाडौं, वैशाख १९ । एकीकृत नेकपा माओवादीका अध्यक्ष पुष्पकमल दाहालले बन्द भएका सरकारी उद्योगधन्दा एवं प्रतिष्ठानलाई पुनःसन्चालनका लागि दबाब दिन मजदुरलाई आग्रह गरेका छन् ।अन्तर्राष्ट्रिय मजदुर दिवसका अवसरमा अखिल नेपाल ट्रेड युनियन महासंघले आइतबार राजधानीमा आयोजना गरेको जनसभालाई सम्बोधन गर्दै उनले उद्योगधन्दा बन्द गराउने र मुलुकलाई परनिर्भर बनाउने प्रवृत्तिलाई रोक्न पनि संघर्षको जरुरी रहेको बताए ।विगतमा स्थापना भएका उद्योगधन्दा बन्द गरेर मुलुकलाई कंगाल र आर्थिकरुपमा परनिर्भर बनाइएको उल्लेख गर्दै अध्यक्ष दाहालले भने–‘संविधानमा प्राप्त भएको अधिकारलाई संस्थागत् गर्दै मजदुर वर्ग अगाडि बढ्नुपर्छ । त्यसका लागि श्रमजीवी वर्गको साथ र सहयोग जरुरी छ । त्यसका अलावा अब नयाँ खालको संघर्ष पनि आवश्यक छ ।’उनले मजदुरको रोजीरोटीसमेत धान्न नसक्ने ज्याला र श्रम समस्याको समाधान, सामाजिक सुरक्षा तथा अन्य अधिकारको विषयमा प्रस्ट एजेन्डाकासाथ अगाडि बढ्नुपर्नेमा जोड दिए ।हेटौंडा कपडा उद्योग, छाला जुत्ता कारखाना, जनकपुर चुरोट उद्योगलगायत ठूला र महत्वपूर्ण उद्योग–व्यवसाय बन्द गरिएको, बन्द नभएका उद्योगसमेत विगतमा निजीकरण गरिएका कारण मुलुकभित्र रोजगारीको अवसर गुमेको भन्दै उनले आन्दोलनको बलमा ती उद्योग पुनःस्थापना गर्नुपर्ने बताए ।उद्योगधन्दा लावारिस बनाउने, निजीकरण गर्ने प्रवृत्तिविरुद्ध स्थानीय तहदेखि केन्द्रसम्म सशक्त संघर्ष गर्नुपर्ने र त्यसका लागि योजनाबद्ध प्रयासकोसमेत जरुरी रहेको अध्यक्ष दाहालको कथन थियो ।रोजगारीको खोजीमा विश्वका विभिन्न मुलुकमा पुगेका नेपाली श्रमिक तथा मजदुरको आत्मसम्मान नभएको, अनेकौं हैरानी खेप्नुपरेको भन्दै उनले त्यस्ता लज्जाको विषय हटाउन र मुलुकभित्रै रोजगारी दिनुपर्ने उल्लेख गरे ।भूकम्पपछिको पुनःनिर्माणका लागि राष्ट्रिय एकता र सहमतिको जरुरी रहेको र सबैपक्ष मिलेर जानुको विकल्प नभएको तथा राष्ट्रिय सहमति अत्यावश्यक रहेको स्पस्ट पारे ।मधेसी, आदिवासी, जनजातिलगायतका समुदायले संविधानमा सकारात्मक संशोधन होओस् भन्ने अपेक्षा राखेको भन्दै उनले त्यसका लागि नेतृत्व गर्न आफ्नो पार्टी तयार रहेको र राष्ट्रिय एकतासमेत आवश्यक रहेको बताए ।कार्यक्रममा एमाओवादीका उपाध्यक्ष नारायणकाजी श्रेष्ठ र अखिल नेपाल ट्रेड युनियन महासंघका अध्यक्ष शालिकराम जमरकट्टेलले समाजवादउन्मुख संविधानलाई कार्यान्वयन गर्न मजदुर वर्गको सकारात्मक सहयोगको जरुरी रहेको उल्लेख गरे ।यसअघि शान्तिबाटिकाबाट निकालिएको पदयात्रा सहिदगेट, सुन्धारा, रत्नपार्क हुँदै शान्तिकाबाटिकामा पुगेर अन्त्य भएको थियो । रासस

फाइल फोटो
