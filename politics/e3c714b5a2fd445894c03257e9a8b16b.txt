एमाओवादीको मोर्चामा संविधान निर्माणको भन्दा फरक उद्देश्य : ओली

काठमाडौं, फागुन १० - नेकपा एमालेका अध्यक्ष केपी शर्मा ओलीले एमाओवादी नेतृत्वको मोर्चामा संविधान निर्माणको भन्दा फरक उद्देश्य देखा परेको बताउनुभएको छ ।
पार्टी केन्द्रीय कार्यालय मदननगर, बल्खुमा नागरिक समाजका अगुवाहरुको प्रतिनिधि मण्डलसँगको भेटमा ओलीले नागरिक समाजका अगुवाहरुको समेत आग्रहमा वार्ताको वातावरण सहज होस् भनेर संविधानसभाको बैठक अनिश्चितकालका लागि स्थगित गरी प्रधानमन्त्रीबाट बारम्बार वार्ताको लागि आह्वान गरिए पनि वार्तामा बस्न इन्कार गरेर संविधान निर्माणमा विपक्षीहरुले अवरोध सिर्जना गरेको बताउनुभयो ।
उहाँले आफूहरु पर्याप्त मात्रामा लचिलो रहेको र एमाओवादीलाई संवाद समितिको सभापति बनाउन र पटक–पटक सहमति निर्माणका लागि समयावधि थप्न तयार भएको तथ्यबाटै यो लचकताको पुष्टि हुने प्रष्ट्याउनुभयो ।
तर, देशको हितमा दीर्घकालीन आँच पुग्ने र मुलुकमा सामाजिक/जातीय द्वन्द्वको बिजारोपण हुने कुरामा भने सहमति हुन नसक्ने स्पष्ट पार्दै उहाँले कसैले पनि दलगत या व्यक्तिगत अहम् र अडानलाई देशको प्रतिष्ठाभन्दा माथि राख्न नहुने ओलीले बताउनुभयो । उहाँले विभिन्न बहानामा संविधानसभाको प्रक्रिया शुरु हुनै नदिने, सुरु भए बैठक बस्नै नदिने र संविधानसभालाई निस्कर्षमा पुग्नै नदिने दाउपेचलाई सफल हुन दिन नहुने स्पष्ट पार्नुभयो ।
भेटमा नागरिक समाजका अगुवाहरुले एमाओवादी नेताहरु पनि कुनै न कुनै हिसाबले सहमति खोज्न चाहेको आफूहरुलाई अनुभूति भएको बताउँदै संविधान निर्माणमा जनादेशको पनि उचित कदर भने हुनुपर्छ भन्ने आफूहरुको मान्यता रहेको स्पष्ट गर्नुभयो । भेटमा नागरिक समाजको तर्फबाट चरण प्रसाईं, सुबोधराज प्याकुरेल, डा. सुन्दरमणि दीक्षित, प्रा. वीरेन्द्र मिश्र, शर्मिला कार्की र गणेश मण्डल सहभागी हुनुहुन्थ्यो । संवादलाई सुरु गर्न र सहमतिको बिन्दु पहिल्याउन उहाँहरुले नेकपा (एमाले)का अध्यक्ष ओलीलाई विशेष आग्रह गर्नुभयो ।
