सामन्तवाद र साम्राज्यवाद बिरोधी संविधान नबने जनविद्रोहः वैद्य

कमल पराजुली उज्यालो । काठमाडौं, फागुन १ – एकीकृत नेकपा माओवादीका वरिष्ठ उपाध्यक्ष मोहन वैद्य ‘किरण’ले सामन्तवाद र साम्राज्यवाद बिरोधी संविधान नबने जनविद्रोहमा जाने चेतावनी दिनुभएको छ । जनयुद्ध दिवसको अवसरमा काठमाडौंको खुल्लामञ्चमा भएको सभालाई सम्बोधन गर्दै उहाँले ४७ सालको जस्तो सविधान बनाउने नभई सामन्तबाद र साम्राज्यबाद बिरुद्धको संविधान बनाउनुपर्ने बताउनुभयो । 

 

‘सामन्तवाद र साम्राज्यवाद बिरोधी संविधान बनाउन नदिइए र षड्यन्त्र भएमा जनविद्रोह कसैले रोक्न सक्दैन’, वैद्यले भन्नुभयो । माओवादीले जनतालाई कहिल्यै धोका नदिने भन्दै उहाँले स्थिती गम्भिर भएकाले माओवादी एकताबद्ध भएको बताउनुभयो । 

 

माओवादी पार्टी नफुट्ने समेत उहाँले प्रतिवद्धता जनाउनुभयो । ‘एकताको मुलमर्मलाई पार्टीले बुझेको छ’ वैद्यले भन्नुभयो, ‘पार्टीमा बिचलन आउँदैन ।’ यसअघि अध्यक्ष प्रचण्डको कडा आलोचना गर्ने गरेका वैद्यले आज भने प्रचण्ड नागरिकको आशा र भावना पुरा गर्न गम्भीर भएर लागेको बताउनुभएको थियो । 

 

अध्यक्षलाई सिंगो पार्टीको साथ रहेको समेत बैद्यको भनाई थियो । कार्यकर्तालाई चिन्ता नलिन आग्रह गर्दै उहाँले पार्टी नविग्रने र नफुट्ने दो¥याउनुभयो । माओवादी फुट्ला फेरी रजाई गरौला भनेका पार्टीलाई माओवादी एकताले राम्रो प्रहार गरेको समेत उहाँले बताउनुभयो । 


 

एकीकृत नेकपा माओवादीले विभिन्न कार्यक्रम गरी आफ्नो जनयुद्ध दिवस मनाई रहेको छ । सशस्त्र बिद्रोह शुरु गरेको दिनलाई सम्झँदै माओवादी र उसका भ्रातृ संगठनहरुले आज जनयुद्ध दिवस मनाइरहेका हुन् । काठमाडौं, विराटनगर, पोखरा, बुटवल, महेन्द्रनगर, दाङ लगायतका प्रमुख सहरहरुमा माओवादीले जुरुस सहित सभा गरिरहेको छ । 

 

विक्रम सम्वत २०५२ साल फागुन १ गतेदेखि शुरु भएको सशस्त्र बिद्रोहलाई माओवादीले जनयुद्ध दिवसका रुपमा मनाउने गरेको छ । विक्रम संवत २०६३  मंसिर ५ गते शान्ति सम्झौतामा हस्ताक्षर गरेपछि झण्डै १० वर्ष चलेको सशस्त्र युद्ध अन्त्य भएको थियो ।
