प्रचण्डको उद्दण्ड क्रियाकलापले मुठभेड निम्त्यायो : ओली

रमेश गिरी/उज्यालो । भक्तपुर, जेठ ३० – नेकपा एमालेका प्रभावशाली नेता केपी शर्मा ओलीले एकीकृत नेकपा माओवादीका अध्यक्ष प्रचण्डको उदण्ड क्रियाकलाप र आतङ्कपूर्ण अभिव्यक्तिले राष्ट्रिय राजनीति अन्यौलपूर्ण बनेको आरोप लगाउनुभएको छ । प्रचण्डको उदण्ड अभिव्यक्ति र प्रधानमन्त्री डा. बाबुराम भट्टराईको गलत क्रियाकलापले देशलाई द्वन्द्व र मुठभेडमा धकेलेको उहाँको भनाई छ ।

 

रफत सञ्चार क्लब भक्तपुरले मंगलवार गरेको अन्तक्र्रियामा बोल्दै नेता ओलीले भट्टराई सरकारले संविधानसभाको निर्वाचनको घोषणा ताजा जनादेशका लागि नभइ संविधानसभा भङ्ग गरी सत्ता टिकाउन गरेको आरोप लगाउनुभयो । उहाँले भन्नुभयो ‘दलहरु बिच सहमति नभइ नयाँ निर्वाचनको सम्भावना छैन ।’

सहमति विना बजेट ल्याउँदा माओवादीले तत्कालीन अर्थमन्त्री सुरेन्द्र पाण्डेको ब्रिफकेश खोसेको स्मरण गर्दै ओलीले कामचलाउ सरकारले बजेट ल्याउन पनि नसक्ने र निर्वाचन गर्न पनि नसक्ने बताउनुभयो । जातीयताको नारा दिएर विदेशी डलरमा बिक्ने ठगहरु वर्षौदेखि नेपालमा रहेको जातीय सद्भावलाई विथोलेर साम्प्रदायिक सद्भावलाई भड्काउन लागेको आरोप लगाउदै नेता ओलीले बुद्धिजिवी भन्नेहरुनै डलरमा बिकेको दाबी गर्नुभयो ।

अरुले देखाएको रंगिन चित्रमा लोभिएर पार्टीमा विवाद ल्याएर पार्टी छोड्न खोज्नेहरुले दुख पाउने पनि उहाँले बताउनुभयो । माओवादीका अध्यक्ष प्रचण्डले पाँचसय वर्ष सरकार चलाउने भनी दिएको अभिव्यक्ति प्रति व्यंङ्ग्य गर्दै ओलीले भन्नुभयो ‘अहिले प्रचण्ड र भट्टराईलाई केटाकेटीलाई दशै आए जस्तो भएको छ, प्रचण्डले आफ्नो आयु नै थाहा नपाई पाँचसय वर्ष शासन गर्छु भन्छन् ।’
