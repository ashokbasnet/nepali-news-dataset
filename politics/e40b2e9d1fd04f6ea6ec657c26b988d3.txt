​हाजिर गर्न मात्रै सांसद संसदमा, गणपुरक संख्या नपुग्दा विधेयक अलपत्र

काठमाडौं, भदौ २३ – संसदको कार्यकाल सकिन लागे पनि सांसदहरु महत्वपूर्ण कानुन पारित गर्नसमेत उदासिन देखिन थालेका छन् । संविधान कार्यान्वयका लागि तत्काल पारित गर्नुपर्ने विधेयकहरु संसदमा गणपुरक संख्या नपुग्दा पास हुन सकेन ।
गणपुरक संख्या नपुगेपछि संसद बैठक आज दुई पटक स्थगित भएको छ । तीनवटा विधेयक पारित गर्ने कार्यसूची भए पनि सांसदहरु हाजिर गरेर हिड्दा एउटा मात्र विधेयक पारित भएको छ । मधेसी आयोग गठनसम्बन्धी विधेयक पारित भएको छ भने थारु आयोग गठन र मुस्लिम आयोग गठनसम्बन्धी विधेयक गणपुरक संख्या नपुग्दा अड्किएको छ । 
यी तीनवटै विधेयक संविधान कार्यान्वयनसँग सम्बन्धित छन् । 
संसदमा कुनै पनि प्रस्ताव पारित हुन एक चौथाइ अथात् १ सय ४८ जना सांसद उपस्थित हुनु पर्ने भए पनि दुईपटक गन्दा त्योभन्दा कम संख्या भएपछि बैठक नै स्थगित भएको थियो । 
नेमकिपाका सांसद प्रेम सुवालले बैठकमा गणपूरक संख्या नपुगेको भन्दै नियमापत्ति गर्नुभएको थियो ।
