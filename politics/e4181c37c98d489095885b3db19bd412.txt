कांग्रेस र मोर्चाको अडानले संसद बैठक बस्न सकेन

काठमाडौं, मंसिर २५ - भूकम्पको पुनर्निमाणका लागि पुनर्निर्माण प्राधिकरण गठन सम्बन्धी विधेयक पेश गर्न शुक्रबार बस्ने भनेको संसद बैठक नेपाली कांग्रेस र मधेसी मोर्चाको अडानका कारण बस्न सकेन । 
कांग्रेसले पुनर्निर्माण प्राधिकरण गठन सम्बन्धी विधेयकसँगै संविधान संशोधन विधेयक पनि सँगै संसदमा पेश गर्नु पर्ने अडान राखेको तर मधेसी मोर्चाले पुनर्निर्माण प्राधिकरण गठन सम्बन्धी विधेयक मात्र पेश गर्न दिने अडान राखेपछि संसद बैठक सुरु नै नभई स्थगित भयो । 
शुक्रबारको संसद बैठक सूचना टाँसेर आइतबार दिउँसो ३ बजे बस्ने गरेर स्थगित भएको संसद सचिवालयले जनाएको छ । 
बिहीबार नै संसद बैठकमा पुनःनिर्माणसम्बन्धी विधेयक प्रस्तुत गर्ने कार्यतालिका रहेपनि कांग्रेसका सांसदले संविधान संशोधनको कार्यसूची हटाइएको भन्दै बिरोध गरेपछि बैठक अवरुद्ध भएको थियो । 
यसअघि संयुक्त लोकतान्त्रिक मधेसी मोर्चाको लगातारको सदनको अवरोधका कारण बैठक प्रभावित हुँदै आएको थियो । मधेसी मोर्चाले भने पुनर्निर्माण प्राधिकरण गठन सम्बन्धी विधेयलाई संसद्मा पेश गर्न कुनै दिने निर्णय गरेको थियो ।
