दैलेखका प्रजिअलाई पनि फिर्ता बोलाइयो, घटना छानविन गर्न समिति गठन

काठमाडौं, माघ ११ – विपक्षी दलको प्रदर्शन रोक्न नसकेको भन्दै सरकारले दैलेखका प्रमूख जिल्ला अधिकारी, प्रहरी नायव उपरिक्षक र दुईजना प्रहरी निरीक्षकको सरुवा गरेको छ । पार्टी अधिवेशन उद्घाटनका लागि बुधबार दैलेख पुगेका प्रधानमन्त्री बाबुराम भट्टराई, एकीकृत नेकपा माओवादीका अध्यक्ष पुष्पकमल दाहाल प्रचण्ड लगायतको सुरक्षामा कमी कमजोरी रहेको तथा विपक्षीको आन्दोलन रोक्न नसकेको भन्दै प्रमूख जिल्ला अधिकारी उमेश ढकाललाई गृहमन्त्रालयले फिर्ता बोलाएको हो ।

ढकालसँग केही बुझ्नुपर्ने भएकाले काठमाडौं बोलाइएको गृह प्रवक्ता शंकर कोइरालाले जानकारी दिनुभयो । ढकालको ठाउँमा केन्द्रीय कारागारका जेलर होमनाथ थपलियालाई काजमा पठाइएको छ ।

यस्तै दैलेखका प्रहरी प्रमुख डिएसपी शारदाप्रसाद चौधरी र प्रहरी निरीक्षकहरु ईन्द्र सुवेदी र किरण न्यौपानेलाई पनि हटाइएको छ । प्रहरी प्रधान कार्यालयले उनीहरु तीनै जनालाई क्षेत्रीय प्रहरी कार्यालय, सुर्खेतमा हाजिर हुनेगरी सरुवा गरेको हो ।

सरुवा गरिएका प्रहरी अधिकृतहरुलाई हिजो दैलेखमा भएको हुलदंगा नियन्त्रण गर्न नसकेको अभियोग लगार्ईएको छ । प्रहरी प्रवक्ता डिआईजी केशव अधिकारीले कर्तब्य पालना राम्रोसँग गर्न नसकेकाले छानविनका लागि हटाइएको जानकारी दिनुभयो ।

एकीकृत नेकपा माओवादी र विपक्षी दलका कार्यकर्ताबीच बुधबार दैलेखमा दिनभरि जसो भएको झडपमा दुबैतर्फका कार्यकर्ता घाइते भएका थिए ।

पत्रकार डेकेन्द्रराज थापाको हत्यासम्वन्धी मुद्दाको छानविन अघि बढाएकोमा प्रधानमन्त्री डिएसपी चौधरीसँग रुष्ट रहेको श्रोतको भनाई छ ।

अनुसन्धान पूरा नभएसम्म मुद्दा हेरिरहेका अधिकारीलाई हटाउन नमिल्ने प्रावधानका कारण थापाको हत्याको अनुसन्धान अधिकृत प्रहरी निरीक्षक विनोद शर्माको भने सरुवा गरिएको छैन ।

यसैबीच सरकारले गृहमन्त्रालयका सहसचिव लक्ष्मी ढकालको संयोजकत्वमा चार सदस्यीय छानविन समिति गठन गरेको छ । दैलेखमा बुधबार भएको घटनाको छानविन गर्न चार सदस्यीय छानविन समिति ठन गरिएको गृहमन्त्रालयले जनाएको छ ।
