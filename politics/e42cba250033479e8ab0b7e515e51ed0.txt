तथ्याङ्कको अभावमा नेपालको जलविद्युत क्षेत्रमा भ्रष्टाचार

काठमाडौं, पुस १२ – तथ्याङ्कको अभावमा नेपालको जलविद्युत् क्षेत्रमा नीतिगत भ्रष्टाचार मौलाएको ट्रान्सपरेन्सी इन्टरनेसनले जनाएको छ । ट्रान्सपरेन्सीले सार्वजनिक गरेको प्रतिवेदनका अनुसार आयोजना छनोट तथा पहिचानको क्रमबाटै अनियमितता सुरु हुने र सर्वेक्षण तथा योजनाको अवधिमा भ्रष्टाचारको प्रवृत्ति मौलाउने गरेको पाइएको छ । 
बजेट बनाउने क्रममै राजनीतिक प्रभाव बढी हुने, गलत कागजात तथा प्रतिवेदन तयार पार्ने, स्थलगत अध्ययन नगरिकनै आयोजना अगाडि बढाउने, प्राथमिकता निर्धारण नगर्ने तथा निश्चित ठेक्का लगाउने प्रवृत्तिले जलविद्युत् क्षेत्र पारदर्शी बन्न नसकेको प्रतिवेदनले जनाएको छ । 
ट्रान्सपरेन्सीले यस्ता समस्या हटाउन सार्वजनिक खरिद प्रक्रियालाई पारदर्शी एवम् जिम्मेवार बनाउनुपर्ने, वैज्ञानिक एवम् वस्तुनिष्ट रुपमा आयोजनाको अध्ययन गर्नुपर्ने, नेपाल विद्युत् प्राधिकरण र विद्युत् विकास विभागबीच समन्वय हुनुपर्ने, मन्त्रालय तथा विभागबीच समन्वय हुनुपर्ने, राष्ट्रिय सतर्कता केन्द्रलाई जिम्मेवार र व्यावसायिक बनाउनुपर्ने, नीतिगत रुपमा नै हुने भ्रष्टाचार तथा अनियमिततालाई अन्त्य गर्नुपर्ने सुझाव दिएको छ ।
