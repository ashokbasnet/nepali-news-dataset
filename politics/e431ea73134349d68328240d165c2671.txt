०७४ साल मंसिरमा चुनाव गराउँछ यो सरकारले : प्रधानमन्त्री (भिडियोसहित) 

काठमाडौं, जेठ २० । प्रधानमन्त्री केपी शर्मा ओलीले काठमाडौं उपत्यकामा चलाउन रेलमार्गको सर्भे अन्तिम चरणमा पुगेको दाबी गरेका छन् ।विहीबार राजधानीमा मानवअधिकार एलाइन्सले गरेको कार्यक्रममा उनले केही समयभित्रै रेलमार्गको लागि बाटो खन्ने तथा लिक बिछ्याउने काम अघि बढ्ने जिकिर गरे ।आफूले बोलेका कुराहरुलाई खिल्ली उडाउनेहरुलाई आफ्नै कार्यकालमा विकास गरेर देखाइदिने भन्दै प्रधानमन्त्री ओलीले अहिलेसम्म बोलेका सबै काम गरेर देखाउने प्रतिबद्धता पनि जनाए ।मंगोलिया जस्तो भूपरिवेष्ठित देशले प्रशान्त महासागरमा २ सय ६० ओटा पानीजहाज चलाएको दलिल पेश गर्दै उनले ‘अब छिट्टै ती महासागरमा नेपालको पानीजहाज पनि चल्छ’–भने ।आफ्नै कार्यकालमा तराईका २० जिल्लाका सदरमुकामलाई चारलेनको सडक सञ्जालमार्फत् राष्ट्रिय राजमार्गसँग जोड्ने पनि उनले बताए ।सरकार परिवर्तनको विषयमा आफूले कसैसँग कुनै सहमति नगरेको स्पस्ट पार्दै उनले २०७४ साल मंसिरमा चुनाव गराएपछिमात्रै आफ्नो विकल्प खोज्न अरु दलहरुलाई आग्रह गरे ।आफू नेतृत्वको सरकारले ल्याएको बजेट पूर्णरुपमा देश र जनताको हितमा रहेको दाबी पनि उनले गरे ।आफू ठाँटकासाथ बाँच्ने र शानका साथ मर्ने भन्दै प्रधानमन्त्रीले आफ्नो विकासे योजनाको विरोध गर्नेहरु कुनैदिन आफूलाई सहयोग गर्न आउने विश्वास पनि व्यक्त गरे ।कार्यक्रममा कांग्रेस नेत्री सुजाता कोइरालाले सरकारले ल्याएको बजेटका धेरैजसो विषय राम्रो भएपनि यसको कार्यान्वयन पक्ष चुनौतीपूर्ण रहेको बताइन् ।

भिडियो हेर्नुहोस्
