​‘गोल्छे सार्की र रामचन्द्र पौडेल तुलना गरे के हुन्छ ?’

प्रकाश ढकाल
काठमाडौं,असार, ३०– आगामी आर्थिक वर्ष २०७२/७३ का लागि व्यवस्थापिक संसदमा प्रस्तुत भएको अनुमाति बजेटप्रति सत्ता रुढ दल नेकपा एमालेले नै असन्तुष्ट भएको छ । बजेटमाथिको प्रारम्भिक छलफलमा भाग लिँदै एमाले नेताले संयुक्त सरकारको साझा कार्यक्रमलाई समेत बेवास्ता गरेर बजेट ल्याइएको भन्दै संशोधन नभए पास हुन नदिने चेतावनी दिएका छन् । आफ्ना नेताहरुको नाम जोडिएका योजना अर्थमन्त्री रामशरण महतले काटेर बजेट प्रस्तुत गरेको भन्दै एमाले विरोधमा उत्रिएको हो ।
कांग्रेसले संयुक्त सरकारको मन्यतालाई लत्याउँदै एकलौटी रुपमा कार्यक्रम ल्याएको एमालेको आरोप छ । हरि खड्का र  मदन भण्डारीलाई उस्तै लोकप्रिय नेता भनेर नेपाली कांग्रेसका उपभापति रामचन्द्र पौडेलले तुलना गरेपछि एमाले नेताहरु आक्रोशित भएका थिए । एमाले नेता सुरेन्द्र पाण्डेले भन्नुभयो, ‘हरि खड्का र मदन भण्डारी जस्तै गोल्छे सार्की र रामचन्द्र पौडेल जोडे के हुन्छ ?’  खड्का र भण्डारीको नाउमा ट्रमा सेन्टर बनाउने  बजेटमा उल्लेख छ । 
अघिल्ला बजेटमा पुष्पलाल मध्यपाहाडी लोकमार्ग उल्लेख भए पनि यसपटक अर्थमन्त्रीले जानाजान पुष्पलाको नाम हटाएको पाण्डेको आक्रोश थियो । गाविसलाई दिने रकममा पाँच लाख थप गरे पनि ‘आफ्नो गाउँ आफैं बनाउ’ उल्लेख नभएको एमालेको आरोप छ । पाण्डेले अर्थतन्त्रको विशेष चुनौती रहेको वैदेशिक व्यापार घटाउनेतर्फ बजेट स्पष्ट नदेखिएको, देशलाई विकासशीलस्तरमा पु¥याउन आवश्यक आर्थिक वृद्धिदर हासिल गर्न अपनाउनुपर्ने महत्वपूर्ण नीति पहिचान गर्न बजेट चुकेको पनि उल्लेख गर्नुभयो ।
संसदमा बोलेका सबै जसो एमाले नेताहरुले बजेट एक पक्षीय भएको भन्दै आपत्ति जनाएका थिए । संसद बैठक बस्नुअघि नै एमालेले संसदीय दलको बैठक राखेर कडा रुपमा प्रस्तुत हुन सभासदहरुलाई दिर्नेशन दिएको थियो । कांग्रेसले भने बजेटको सशक्त बचाउ गरेको छ । उपसभापति रामचन्द्र पौडेलले बजेट समय सापेक्ष रुपमा सन्तुलित भएर आएको बताउनुभयो । उहाँले बजेटमा समेटिएका कार्यक्रमले आर्थिक वृद्धिदरलाई सहयोग गर्ने उल्लेख गर्नुुभयो । 
यस्तै विपक्षी एकिकृत माओवादीका नेता बाबुराम भट्टराईले बजेटले केहि समान्य सुधारका कार्यक्रमलाई सम्बोधन गरे पनि आवश्यक संरचनात्मक परिवर्तनका नीति र बजेटको व्यवस्था गर्न नसकेको बताउनुभयो । पुननिर्माणका लागि हचुवाको भरमा बजेट छुट्याएको भन्दै बजेट परम्परागत र कर्मकाण्डीभन्दा माथि उठेर तर्जुमा हुन नसकेको उहाँको भनाइ छ । तर कृषि अनुसन्धान, एक गाउँ एक चिकित्सक, काठमाडाँैमा रेलमार्ग, क्रिकेट मैदान निर्माणलगायत विषयवस्तु भने बजेटका सकारात्मक पक्ष भएको बताउनुभयो ।
राप्रपा नेपालका अध्यक्ष कमल थापाले पूर्वाधार निर्माण र संरचनाका लागि प्रशस्त बजेट छुट्टाइए पनि कार्यान्वयनको सुनिश्चितता भने गर्न नसकेको बताउनुभयो । मधेसी जनअधिकार फोरम लोकतान्त्रिकका नेता जितेन्द्र देवले अबलम्बन गरिएका आर्थिक नीति नै ठीक नभएको उल्लेख गर्नुभयो । सरकारले मंगलबार पुनः निर्माणलाई प्राथामिकता दिँदै आगामी वर्षका लागि आठ खर्ब १९ अर्बको बजेट प्रस्तुत गरेको थियो ।
