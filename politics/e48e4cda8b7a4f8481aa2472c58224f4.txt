यसरी फोरे एमाले कार्यकर्ताले स्वागत द्वार (फोटो फिचर)

बोमलाल गिरी/उज्यालो ।
काठमाडौं, असार १९ – नेकपा एमाालेको महाधिवेशन स्थल भृकुटीमण्डप भित्र उदघाटन सत्र सुरु हुने बित्तिकै बाहिरको माहौल तातेको थियो ।
आक्रोशित कार्यकर्ता दुई भागमा विभाजित भएका थिए । स्वभावैले उनीहरु नेताहरु जस्तै दुई गुटमा विभाजित भएका थिए । र अध्यक्षका प्रत्याशी दुई नेता माधवकुमार नेपाल र केपी ओलीको पक्ष र विपक्षमा नारावाजी गरिरहेका थिए ।
नेपाल पक्षका कार्यकर्ताहरु महाविधेशनको गेटबाट पश्चिम तर्फ ठूलो जमातका साथ उपस्थित थिए र उनीहरुले कार्यवाहक प्रधानमन्त्रीसमेत रहेका गृहमन्त्री बामदेव गौतम विरुद्ध ‘गृहमन्त्री राजिनामा दे’ भन्दै नारावाजी गरिरहेका थिए भने अर्को तर्फका कार्यकर्ताले माधवकुमार नेपाल विरुद्ध नारावाजी गरिरहेका थिए । तर कोही भने भन्दै थे, ‘गुटबन्दी अन्त्य गर, खुला सत्र खुला गर’ । महाधिवेशनलाई व्यवस्थित गनए एमालेले ठूलो संख्यामा स्वयंसेवक परिचालन गरेका छ । तर भित्र जान नपाएका सयौ कार्यकर्ताको निशाना तीनै स्वयंसेवक थिए । स्वागतका लागि बनाइएका स्वागतद्वार भत्काएर हात हातमा फलामका डण्डी समाएपछि परिस्थिती झनै असहज बनेको थियो । बाहिर रहेका कार्यकर्ता र भित्रका स्वयंसेवकबीच नै झडप हुने अवस्था उत्पन्न भए पछि प्रहरीले लाडि चार्ज गरेर कार्यकर्तालाई पछि थकेलेको थियो ।
आक्रोशको कारण
कार्यकर्ता यसरी आक्रोशित हुनुका दुई वटा कारण देखिए । असारको महिनामा पानी पर्ने सम्भावना बढी हुने भएकाले खुला सभा नगरी हल भित्र कार्यक्रम गरियो । भृकुटीमण्डपको क्षमता झण्डै २५ सयको मात्र थियो । प्रतिनिधि, पाहुना र पत्रकार गरी २५ सय पुग्थ्यो । अरु कार्यकर्तालाई लाइभ हेर्नका लागि नजिकै रहेको राष्ट्रिय सभा गृहमा व्यवस्था गरिएको भनियो । बार कोड कार्डका कारण प्रतिनिधि बाहेकका कार्यकर्ता भित्र छिर्न सक्ने सम्भावना थिएन ।
त्यसैले उनीहरु राष्ट्रिय सभा गृहमै बसेर प्रत्यक्ष प्रशारण हेर्ने सुर कसिरहेका थिए । तर महाधिवेशन मूल व्यवस्थापन समितिका सचिव विष्णु रिमालका अनुसार प्रविधिले धोका दियो जसले गर्दा लाईभ हेर्न नपाएपछि कार्यकर्ता आक्रोशित भए र नारावाजी गर्दै तोडफोडमा उत्रे ।
नारावाजी र तोडफोडको कारण यो मात्र होइन, गुटको प्रभाका कारण पनि कार्यकर्ता दुई खेमामा उभिएर नारावाजी र तोडफोडमा उत्रे । नत्र दुई खेमामा विभाजित भएर एक नेपाल र ओली निकटका कार्यकर्ता दुई खेमामा उभिएर एक अर्का विरुद्ध नारावाजी गर्नु पर्ने थिएन ।
