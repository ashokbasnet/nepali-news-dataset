विदेशमा रहेका नेपालीलाई पनि निर्वाचनमा सहभागी गराउने वातावरण बनाउन माग

कांग्रेसको एक प्रतिनिधिमन्डलले शनिबार प्रधानमन्त्री शेरबहादुर देउवालाई भेट गरी विदेशमा थुप्रै नेपाली रहेकाले उनीहरुलाई पनि निर्वाचनमा सहभागी हुने वातावरण बनाउन आग्रह गरेको हो ।

कांग्रेसले साउन मसान्तसम्म मतदाता नामावली संकलन गर्ने समय मिलाउन, मतदाता नामावली संकलनको काम स्थानीय तहमै पुगेर गर्न, देशको जुनसुकै स्थानबाट मतदाता नामावलीमा नाम लेखाउनसक्ने व्यवस्था गर्न र आफ्नै गाउँ तहमा पुगेर भोट हाल्ने वातावरण बनाउन सरकारको ध्यानाकर्षण गराएको छ ।

जवाफमा प्रधानमन्त्री देउवाले यी सबै विषयमा निर्वाचन आयोगसँग छलफल गर्ने आश्वासन दिए ।

प्रतिनिधिमन्डलका मागमा प्रधानमन्त्री देउवा सकारात्मक रहेको कांग्रेस नेताहरुले बताएका छन् ।

यसअघि, कांग्रेसले निर्वाचन आयोगका पदाधिकारीलाई भेटेर पनि यही विषयमा ध्यानाकर्षण गराइसकेका छन् ।
