दलीय स्वार्थ त्याग्नुपर्छ : उपप्रधानमन्त्री थापा

मकवानपुर, वैशाख १६ – उपप्रधान र सङ्घीय मामिला तथा स्थानीय विकासमन्त्री कमल थापाले मधेसी मोर्चालाई राष्ट्रिय मूल प्रवाहमा ल्याउनलाई प्रमुख दलले दलीय स्वार्थ त्यागेर विवेकशील भएर निर्णय लिनुपर्ने आवश्यक्ता रहेको बताउनुभएको छ ।
राष्ट्रिय प्रजातन्त्र पार्टीका अध्यक्षसमेत रहनुभएका उपप्रधानमन्त्री थापाले मकवानपुरको हेटौंडामा शनिबार भएको बुद्धिजीवीहरुको भेलालाई सम्बोधन गर्दै मधेसी मोर्चालाई संविधानको कार्यान्वयन क्रममा स्थानीय चुनावमा सहभागी गराउन प्रमुख दलहरुले नै उपेक्षा गर्न नहुने धारणा राख्दै बाह्य शक्तिले दलहरुलाई प्रयोग गर्ने गरेकाले राष्ट्रियतामाथि खतरा उत्पन्न हुने गरेको बताउनुभयो ।
मन्त्री थापाले देशमा शान्ति, स्थायित्व र सुशासनको लागि स्थानीय चुनाव अपरिहार्य रहेको र सबै राजनीतिक दलहरुलाई स्थानीय चुनावमा सहभागी गराउन सरकार र प्रमुख राजनीतिक दलको बिचमा समझदारी हुनु जरुरी रहेको बताउनुभयो । रासस
