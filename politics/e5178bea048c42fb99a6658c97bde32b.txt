​भारत र मोर्चाको भन्दा प्रधानमन्त्री ओलीको नाकाबन्दी खतरनाकः निधि

काठमाडौं, मंसिर ४ - नेपाली कांग्रेसका नेता विमलेन्द्र निधिले संविधान संशोधनको प्रस्ताव अघि नबढाएर प्रधानमन्त्री केपी शर्मा ओलीले पनि नाकाबन्दी गरेको र यो देशका लागि बढी खतरनाक भएको बताउनुभएको छ । 
रिपोर्टर्स क्लब नेपालले शुक्रवार आयोजना गरेको साक्षात्कारमा उहाँले भारत र मोर्चाले देशमा गरेको नाकाबन्दी भन्दा पनि प्रधानमन्त्री ओलीको नाकाबन्दी खतरनाक रहेको बताउनुभयो । ‘मुलुकमा अहिले तीन किसिमको नाकाबन्दी छ । घोषित वा अघोषित कुनै पनि नाकाबन्दी राम्रो होईन ।
हामी नाकाबन्दी खुलाउन भारतीय प्रधानमन्त्री नरेन्द्र मोदी र आन्दोलनरत मधेसी मोर्चालाई अनुरोध गर्छौ ।’ निधिले भन्नुभयो ‘यो बेला अरु सबै भन्दा संविधान संशोधन विधेयकमाथि प्रधानमन्त्री केपी शर्मा ओली र उहाँले नेतृत्व गरिरहेको नेकपा एमालेले नाकाबन्दी गरिरहेको छ । यो सबैभन्दा खतरनाक छ ।’ 
संविधान संशोधन गरेको भए धेरै कुरा यतिबेला मिलीसक्ने दावी उहाँले गर्नुभयो । नेपाली कांग्रेस नेतृत्वको सरकारले संसदमा दर्ता गराएको संविधान संशोधन प्रस्ताव अहिलेको संकट समाधानको प्रस्थानविन्दु हुने भन्दै निधिले त्यसका लागि नेपाली कांग्रेसले संसदीय मर्यादा अनुसार दवाव दिने स्पष्ट पार्नुभयो । 
संशोधन प्रस्ताव पारित गराउन संसद सँगै कांग्रेसले बाहिर पनि दवाव दिने तयारी गरिरहेको जानकारी दिँदै उहाँले त्यसका लागि पार्टीका जिल्ला कमिटि, क्षेत्रीय र गाउ कमिटीहरुलाई निर्देशन दिईसकेको बताउनुभयो । सीमांकनका नेपाली कांग्रेस खुल्ला भएकोले यसमा संबाद र सहमतिबाटै निकास खोज्नु पर्ने आवश्यकता उहाँले औल्याउनुभयो ।
