सरकारलाई असफल बनाउन कर्मचारी क्रियाशील छन् : मुख्यमन्त्री पौडेल

नवदीप अजनबी/उज्यालो ।
नुवाकोट, फागुन १९ – प्रदेश नं. ३ का मुख्यमन्त्री डोरमणि पौडेलले कर्मचारीहरु खटाएको ठाउँमा नजाँदा प्रदेश तथा स्थानीय सरकारमा काम गर्न असहज भएको बताउनु भएको छ ।

 
मुख्यमन्त्री पौडेलले प्रदेश र स्थानीय सरकारलाई असफल बनाउन कर्मचारीतन्त्र क्रियाशील रहेको यसबाट स्पष्ट भएको समेत बताउनुभयो । मुख्यमन्त्री भएपछि पहिलो पटक नुवाकोट आउनुभएका मुख्यमन्त्री पौडेलले जिल्ला समन्वय समिति विदुरमा आयोजित स्वागत कार्यक्रममा भन्नुभयो, ‘सरकारले खटाएकामध्ये २० प्रतिशत कर्मचारी मात्र प्रदेशमा जानुले असहयोग गरेको स्पष्ट हुन्छ । कर्मचारीहरु सिंहदरवारको वरपरमात्र रहन चाहने देखिनु दुर्भाग्य हो ।’
 
मुख्यमन्त्री पौडेलले कर्मचारी अभावकै कारण प्रदेश सरकारले बनाउने कानुन निर्माण गर्न समेत नसकिएको बताउनुभयो । उहाँले संविधानले प्रदेशको अधिकारको बारेमा स्पष्ट लेखेको भएपछि त्यसलाई कार्यन्वयन गराउन आवश्यक ऐन नियम बनाउन नसक्दा समस्या थपिएको बताउनुभयो । 
 
मुख्यमन्त्री पौडेलले केन्द्र सरकारले तत्काल खटाइएको स्थानीय तथा प्रदेश सरकारमा नजाने कर्मचारीलाई कारवाही गर्नु पर्ने बताउनुभयो । प्रदेश नं. ३ भौतिक पूर्वाधार मन्त्री केशव स्थापितले विकास निर्माणको कामलाई तीव्रता दिने बताउनुभयो । उहाँले समयमा काम नगर्ने ठेकेदारहरुलाई कारवाही गरिने समेत बताउनुभयो । 
 
जिल्ला समन्वय समितिका प्रमुख सन्तमान तामाङले संविधानले जिल्ला समन्वय समितिको अधिकार र कामको बारेमा प्रदेशले तय गर्नेछ भन्ने उल्लेख गरेकोले प्रेदश सरकारले समन्वय समितिलाई अधिकार सम्पन्न बनाउन माग गर्नुभयो । 
 
समन्वय समितिको तर्फबाट मुख्यमन्त्री पौडेललाई जिल्ला समन्वय समितिको अधिकार समेटेको मस्यौदा कानून समेत हस्तान्तरण गरिएको थियो । कार्यक्रममा पञ्चकन्या गाउँपालिकाका अध्यक्ष तेजबहादुर लामाले भौतिक पूर्वाधार र कर्मचारी अभावले कामगर्न समस्या भएको बताउनुभयो । 
 
कर्मचारीको अभाव झैल्दै आएको बताउँदै किस्पाङ गाउँपालिकाका अध्यक्ष छत्रबहादुर लामाले स्थानीय सरकार गठन भएको आठ महिना बितिसक्दा पनि स्थानीय तहको आवश्यकतालाई ध्यान नदिएको बताउनुभयो ।
 
घरेलु तथा साना उद्योग दर्ता गर्न जिल्लामा पठाउँदा गाउँपालिकामै हुने भनेर फिर्ता पठाउने गरेको उल्लेख गर्दै अध्यक्ष लामाले भन्नुभयोे ‘न हामीसँग कार्यविधी छ । न त्योसँग सम्बन्धित कर्मचारी नै पठाएको छ । यसले अन्यौल सिर्जना भएको छ । संविधानले स्थानीय सरकारलाई अधिकार त दिएको छ । त्यसलाई कार्यन्वयन गराउन आवश्यक जनशक्तिको अभाव भएको छ ।’
