सात बुँदे सहमति नयाँ अध्यायको सुरुवातः प्रचण्ड

काठमाडौं, कात्तिक १७ — एकीकृत नेकपा माओवादीका अध्यक्ष पुष्पकमल दाहाल ‘प्रचण्ड’ले सात बुँदे सहमति नयाँ अध्यायको शुरुवात भएको बताउनु भएको छ । संसद बैठकमा बोल्दै प्रचण्डले कात्तिक १५ गते भएको सहमतिले संक्रमणकाल अन्त्यको घोषणा र नयाँ क्रमको शुरुवात गरेको बताउनुभयो । 

 

‘यो सहमतिले नयाँ युग र अध्यायको सुरुवात गरेको छ’, व्यवस्थापिका संसदको बैठकलाई सम्बोधन गर्दै प्रचण्डले भन्नुभयो, ‘सहमतिले संक्रमणकाल अन्त्यको घोषणा र नयाँ क्रमको शुरुवात गरेको छ ।’ माओवादी अध्यक्ष प्रचण्डले एक जुट भएर संक्रमणकाल अन्त्यका लागि लाग्न पनि सबै दललाई आह्वान गर्नुभयो । 

 

प्रचण्डले नेपाली आफै एकतावद्ध भएर जान सक्छन भन्ने सात वुँदे सहमतिले पुष्टी गरेको बताउनु भयो । संसद बैठकमा प्रचण्डले सहमति सबैका लागि अन्तिम अवसर भन्दै यो अवसर गुमाए सबै गुम्ने बताउनु भयो । 

 

‘यो हामी सबैका लागि अन्तिम अवसर हो’, प्रचण्डले भन्नुभयो, ‘सहमति एउटा गर्ने र कार्यान्वयन अर्को गर्ने अब नगरौँ ।’ प्रचण्डले सहमति इमान्दारिताका साथ कार्यान्वयन गर्नु पर्नेमा जोड दिनुभयो । राजनीतिक दलबीच भएको सहमति इमान्दारिताका साथ कार्यान्वयन गर्न अवसर र चुनौती दुवै रहेको प्रचण्डको भनाई छ । 

 

प्रचण्डले संविधानसभा सफल पार्न, लोकतन्त्रलाई संस्थागत गर्न र शान्ति प्रक्रियालाई कार्यान्वयन गर्न माओवादीले धेरै त्याग गरेको बताउनु भयो । प्रचण्डले साझा उद्देश्य लिएर संविधान र शान्ति प्रक्रिया टुङ्गयाउन लाग्नु पर्ने बताउनु भयो । माओवादी भित्रको बहस बैचारिक भएको र यसले शान्ति र संविधानमा असर नगर्ने भन्दै प्रचण्डले माओवादी एक ढिक्का रहेको बताउनुभयो ।
