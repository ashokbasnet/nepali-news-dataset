फुटेर गएकासँग एकता गर्ने एमाओवादीको निर्णय

काठमाडौं, वैशाख  २९ - एकीकृत नेकपा माओवादीले विगतमा आफूबाट अलग भएका विभिन्न माओवादी पार्टीसँग एकता गर्ने निर्णय गरेको छ । 
एमाओवादीका अध्यक्ष पुष्पकमल दाहालको निवास लाजिम्पाटमा बिहान बसेको स्थायी समितिको बैठकले मोहन वैद्य नेतृत्वको नेकपा क्रान्तिकारी माओवादीलगायतका पार्टीसँग एकताको निर्णय गरेको हो । 
दुबै पार्टीकाबीचमा चलिरहेका छलफलका आधारमा एमाओवादीले एकताको निर्णय गरेको एमाओवादीका महासचिव कृष्णबहादुर महराले जानकारी दिनुभयो । 
महराले पार्टीसँग एकताका लागि राजनीतिक, वैचारिक र साङ्गठनिक विषयमा निर्णय गर्न आगामी जेठ १ गते आफ्नो पार्टीको केन्द्रीय कमिटीको बैठक आह्वान गरिको जानकारी दिँदै भन्नुभयो ‘मुख्यतया पार्टी एकता गर्ने निर्णय गरियो ।’
मोहन वैद्य नेतृत्वको क्रान्तिकारी माओवादीमा महासचिव रामबहादुर थापा नेतृत्वको समूह तत्काल एकताका लागि तयार देखिएको छ भने वैद्य समूह निर्णयमा पुगिसकेको छैन । एमाओवादीबाट अलग भएका वैद्य, नेत्रविक्रम चन्द, मणि थापा, मात्रृका यादव नेतृत्वमा हाल अलग अलग पार्टी छन् । 
बैठकपछि महराले दिएको जानकारी भिडियोमा हेर्नुहोस् :
