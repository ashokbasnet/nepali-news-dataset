सहज वातावरण बनाउन कांग्रेसको अपिल

काठमाडौं, जेठ ८ - नेपाली काँग्रसले सामाजिक सदभाव खलवलिन नदिई संविधान निर्माणका लागि सहज वातावरण बनाउनका लागि  सहयोग गर्न सम्बन्धित सबै पक्षलाई अपिल गरेको छ । नेपाली काँग्रेस संसदीय दलका नेता रामचन्द्र पौडेलले सोमवार विज्ञप्ति निकालेर बन्द हडतालका क्रममा देशका कतिपय ठाउँमा अप्रिय घटनाहरु भइरहेको र  आफनो विचारसँग असहमति राख्नेप्रति भौतिक आक्रमण समेत हुने गरेको देखिएको भन्दै यस्ता कार्य रोक्न माग गरेको छ ।

 

मधेशी जनअधिकार फोरमका जिल्ला अध्यक्षलेनै नेतृत्व गरेर आएको एक  समूहले नेपाली काँग्रेसका पूर्व महामन्त्री  सभासद विमलेन्द्र नीधिको घरमा भौतिक क्षति पुरयाउने नियतवश आक्रमण गर्दै घर जलाउने धम्की समेत दिइएको र  वानेश्वरमा आयोजित चारदलको वार्तामा आउँदै गरेका एमालेका नेता भीम रावललाई लक्ष्य गरी सशस्त्र प्रहरी भ्यानमै आक्रमण गरिएको भन्दै विज्ञप्तिमा त्यस्ता घटनाको निन्दा गरिएको छ ।


विज्ञिप्तिको पूर्ण पाठ


नेपाली काँग्रेस संविधान सभा संसदीय दलको कार्यालय

प्रेस विज्ञप्ती


नेपाली जनताले संविधान सभाद्धारा संघीय लोकतान्त्रिक गणतन्त्र नेपालको संविधान निर्माण गरी जारी गर्ने समय अव अत्यन्त थोरै बाँकी छ । यस क्रममा राज्य पुनर्सरचना लगायतका संविधानका कतिपय विषयमा रहेका विवादहरुलाई समाधान गर्ने प्रयत्न एकातिर शीर्षतहमा जारी छ । यसै बीच विभिन्न समुदायहरुले संविधानमा आफना अधिकार स्थापित गर्नका लागि विभिन्न मागहरु उठाई बन्द, हडताल र घेराउजस्ता कार्यक्रम पनि सञ्चालित भईरहेका छन् । 

बन्द हडतालका क्रममा देशका कतिपय ठाउँमा अप्रिय घटनाहरु पनि घटिरहेको समाचार आएका छन । आफनो विचारसँग असहमति राख्नेप्रति भौतिक आक्रमण समेत हुने गरेको देखिएको छ । यो अत्यन्त दुःखद कुरा हो ।  यसै शिलसिलामा हिजो जनकपुरमा विपक्षी दल मधेशी जनअधिकार फोरमका जिल्ला अध्यक्षलेनै नेतृत्व गरेर आएको एक  समूहले नेपाली काँग्रेसका पूर्व महामन्त्री  सभासद विमलेन्द्र नीधिको घरमा भौतिक क्षति पुरयाउने नियतवश आक्रमण गर्दै घर जलाउने धम्की समेत दिइएको छ । हिजो वानेश्वरमा आयोजित चारदलको वार्तामा आउँदै गरेका एमालेका नेता भीम रावललाई लक्ष्य गरी सशस्त्र प्रहरी भ्यानमै आक्रमण गरियो ।

आज ललितपुरको इमाडोलमा जातीय सदभाव खलबलिने  खालका उत्तेजनात्मक क्रियाकलापले त्यहाँको वातावरण अहिलेसम्म पनि समाहिलन सकेको छैन । समाचार संकलन गर्न गएका स्वतन्त्र पत्रकारहरुमाथि हिजो र आज पनि सांघातिक आक्रमण भएका छन । यी घटना आयोजकहरुले त्यस्तो आक्रमण नगर्ने भनी प्रतिबद्धता जनाई रहेका बेला भएका हुन् । 

आयोजक मध्येकै जिम्मेवार नेताबाट नै पत्रकारहरुलाई जातीय आधारमा धम्की दिएको कुरा मिडियामा देखिएको छ । यस्तो जातीय आधारमा यस्ता भौतिक कार्वाही यस अघि कहिल्यै हुने गरेका थिएनन । यसले जातीय हिंसा फैलने डर बढ्दै गएको छ । यस्तो परिस्थितिमा नेपाली काँग्रेस संसदीय दल यस्तो घटनाप्रति दुःख प्रकट गर्दै सामाजिक सदभाव खलवलिन नदिई संविधान निर्माणका लागि सहज वातावरण बनाउनका लागि  सहयोग गर्न सम्बन्धित सबै पक्षलाई हार्दिक अपिल गर्दछ ।


रामचन्द्र पौडेल
नेता, नेपाली काँग्रेस संसदीय दल
एवं उपसभापति, नेपाली काँग्रेस
