बारा ४ मा आलम पत्नीद्धारा उम्मेदावारी दर्ता

बारा, कात्तिक ३ – बारा क्षेत्र नं ४ मा नेकपा एमालेले प्रत्यक्ष तर्फको उम्मेदवारी दर्ता गराएको छ ।
एमालेका तर्फबाट बारा क्षेत्र नं ४ मा महमुद आलमकी श्रीमती नजमा खातुनले उम्मेदवारी दर्ता गराउनु भएको हो ।
बाराको कलैयामा रहेको क्षेत्र नं ४ को निर्वाचन कार्यालयमा एमालेका जिल्ला स्तरीय नेताहरु सहित पुगेकी खातुनले उम्मेदवारी दर्ता गराउनु भएको हो ।
क्षेत्र नं ४ का एमालेका उम्मेदवार महमुदको नचिनेका मानिसहरुले गोली हानी हत्या गरेपछि निर्वाचन आयोगले एमालेलाई अर्को उम्मेदवारी दर्ता गराउन आइतबारसम्मको समय दिएको थियो ।
एमाले केन्द्रीय कार्यालयको निर्णय अनुसार खातुनको उम्मेदवारी दर्ता गराएको नेकपा एमाले बाराले जनाएको छ । आलममाथि असोज १७ गते उम्मेदवारी दर्ता गराएको भोलि पल्टै असोज १८ गते गोली प्रहार भएको थियो ।
कन्चटमा गोली लागि गम्भीर घाइते भएका आलमको काठमाडौंको शिक्षण अस्पताल महराजगन्जमा उपचारका क्रममा असोज २४ गते निधन भएको थियो । खातुन एमाले बारा जिल्ला कार्य समितिको सदस्य पनि हुनुहुन्छ ।
