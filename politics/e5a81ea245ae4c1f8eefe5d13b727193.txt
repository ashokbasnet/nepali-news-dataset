निर्वाचन आचारसंहीता उल्लंघनमा प्रजिअदेखि एनजिओसम्म

किरण लोहनी/उज्यालो । 
गोरखा, चैत १८ – आगामी वैशाख ३१ गते हुने स्थानीय तहको निर्वाचनलाई लक्षित गरि निर्वाचन आयोगले दुईवटा छुट्टाछुट्टै आचारसंहीता जारी गरेको छ । 
आयोगले जारी गरेको निर्वाचन आचारसंहीता दोस्रो संशोधन २०७३ र स्थानीय तह निर्वाचन आचारसंहीता २०७३ गएको फागुन १८ गतेबाट लागू भएको छ । तर गोरखामा भने पटक पटक निर्वाचन आचारसंहीता विपरितका गतिविधिहरु भइरहेका छन् । 
आचारसंहीता कार्यान्वयनका लागि प्रमुख भूमिका खेल्नुपर्ने प्रमुख जिल्ला अधिकारी स्वयम् यसको उल्लंघन हुने गरि तय भएको कार्यक्रममा सहभागी हुनुभएको छ । प्रमुख जिल्ला अधिकारी जितेन्द्र बस्नेत चैत १७ गते बिहीबार बेलुका १२ जनाभन्दा बढी सरकारी अधिकारीसहित जिल्लाको धार्चे गाउँपालिका अन्तर्गतको गुम्दा गाविस पुग्नुभयो । 
उहाँसहितको टोलीमा गुम्दा क्षेत्रबाट निर्वाचित सांसद छमबहादुर गुरुङ, नेपाली सेनाबाहेक जिल्लास्थित सुरक्षा निकाय र अरु केही सरकारी कार्यालयका प्रमुख र प्रतिनिधि तथा गैरसरकारी संस्थाका अधिकारीहरु सहभागी थिए । एकमहिना अघिदेखि लागू भएको निर्वाचन आचारसंहीताले नेपाल सरकार, सार्वजनिक संस्था र स्थानीय तहका कर्मचारीले कुनै पनि योजनाको शिलान्यास, उद्घाटन, सर्वेक्षण वा अध्ययन वा सोको लागि अनुदान दिने जस्ता कार्यक्रम गर्न वा गराउन नपाइने उल्लेख छ ।  तर प्रमुख जिल्ला अधिकारी बस्नेतसहितको टोली केयर नेपाल र स्वाँरा सघन गाउँ विकास केन्द्रले निर्माण गरेको आलु भण्डारण गृह र खानेपानी आयोजनाको अनुगमनमा पुगेको हो । 
जुन निर्वाचन आचारसंहीता दोस्रो संशोधन २०७३ विपरित हो । तर प्रमुख जिल्ला अधिकारी बस्नेतले भने मुख्य रुपमा आफूहरु निर्वाचनको तयारीकै क्रममा त्यहाँका मतदान स्थलहरुको भौगोलिक अवस्था लगायतका विषयमा अध्ययन गर्न गएको बताउनभयो । ‘एनजिओकै कार्यक्रममा गएको भए एसपी, डिएसपी लगायतलाई लिएर किन जानुपथ्र्यो र ?’ उहाँ भन्नुहुन्छ, ‘बाटोमा जाने क्रममा भूकम्पप्रभावितका कुरा सुन्नु, सरकारी र गैरसरकारी प्रयासमा बनेका संरचनाको अवलोकन गर्नु स्वाभाविक हो जस्तो लाग्छ ।’ स्थानीय शान्ति समितिले निर्वाचनकै विषयमा लाप्राकमा गरेको अन्तक्र्रिया कार्यक्रममा समेत सहभागी हुने गरि यात्रामा निस्किएको उहाँको भनाई छ । 
जिल्लामा क्रियाशिल राजनीतिक दलहरुसँग आचारसंहीता कार्यान्वयन गर्ने विषयमा केही दिन अघिमात्रै प्रमुख जिल्ला अधिकारीले प्रतिवद्धता गराउनु भएको थियो । सोही दिन जिल्ला शिक्षा अधिकारी दिपेन्द्र सुवेदीले सुलिकोट गाउँपालिका अन्तर्गत पर्ने ताकुकोटमा सेभ द चिल्ड्रेन नामक गैरसरकारी संस्थाको आर्थिक सहयोगमा निर्माण हुन लागेका दुईवटा भवनको शिलान्यास गर्नुभएको थियो । 
स्थानीय सञ्चारमाध्यममा आचारसंहीता उल्लंघन भएको ब्यहोराको समाचार प्रकाशित भएपछि प्रमुख जिल्ला अधिकारी बस्नेतले नै सचेत गराइने बताउनुभएको थियो । यसअघि स्थानीय विकास अधिकारी नारायण आचार्यले पनि असल छिमेकी नेपाल नामक संस्थाले बनाइदिएको भवन उद्घाटन गर्नुभएको थियो । 
आचारसंहीता लागू भैसकेपछि नै जिल्ला कृषि विकास कार्यालयका प्रमुख यामकुमार श्रेष्ठ, जिल्ला प्राविधिक कार्यालयका प्रमुख होमनाथ पौडेल र गाविस सचिव चेतप्रसाद अंगाई जापानी सहयोग नियोगको खर्चमा जापान भ्रमणमा जानुभयो । निर्वाचन आचारसंहीताको परिच्छेद ४ को बुँदा नम्बर १२ मा निर्वाचन अवधीभर मुलुकलाई प्रतिनिधित्व गरि विदेश भ्रमणमा जानुबाहेक अन्य प्रयोजनका लागि नेपाल सरकारका कर्मचारी, सार्वजनिक पद धारण गरेका ब्यक्ति वा स्थानीय तहका कर्मचारी विदेश भ्रमणमा जानु हुँदैन भनेर लेखिएको छ । तर तीनजना कर्मचारी जाइकाको खर्चमा भूकम्पपछि त्यहाँको पुनर्निर्माणको अवलोकन गर्न भन्दै जापान गएका हुन् । 
निर्वाचन आचारसंहीता उल्लंघन गर्नेमा जिल्लामा क्रियाशिल गैरसरकारी संस्था अग्रपंक्तिमा देखिएका छन् । आचारसंहीताको परिच्छेद ५ को बुँदा १५ मा भनिएको छ, ‘निजी तथा गैरसरकारी संस्था, सो संस्थाका पदाधिकारी वा कर्मचारीले निर्वाचन अवधीभर उम्मेद्वारको वा राजनीतिक दलको पक्ष वा विपक्षमा हुने गरि नयाँ नीति कार्यक्रम, उद्घाटन, शिलान्यास लगायतका कुनै पनि काम गर्न गराउन हुँदैन ।’ धार्चे गाउँपालिकाको कार्यक्रममा सांसद छमबहादुर तमूको सहभागीता आचारसंहीताको यही ब्यवस्था विपरित हुने देखिन्छ । 
यसबाहेक भूकम्पपछि जिल्लामा क्रियाशिल संघसंस्थाहरुले दिनदिनै जसो उद्घाटन, शिलान्यास जस्ता कार्यक्रम गरिरहेका हुन्छन् र ति कार्यक्रममा कुनै न कुनै रुपमा राजनीतिक प्रकृतिको सहभागीता रहने गरेको छ । भूकम्पपछि जिल्लाका सार्वजनिक संरचना र पूर्वाधारहरुको निर्माण सुरु हुने वा सकिने क्रम धमाधम भैरहेको छ । निर्वाचन अवधीभर अर्थात निर्वाचन घोषणा भएर परिणाम नआउञ्जेलसम्मको अवधीमा त्यस्ता औपचारिक कार्यक्रम नगर्ने हो भने पनि आचारसंहीता पालनामा मद्धत पुग्ने जिल्ला निर्वाचन कार्यालयले बताएको छ ।
