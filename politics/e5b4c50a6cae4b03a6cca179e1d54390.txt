प्रभानमन्त्री डा. भट्टराई र एमाले नेता ओलीबीच भेटवार्ता

भक्तपुर, असोज १० — प्रधानमन्त्री डा.बाबुराम भट्टराई र नेकपा एमालेका प्रभावशाली नेता केपी शर्मा ओलीबीच मंगलावार साँझ ओली निवास बालकोटमा भेटवार्ता भएको छ । साँझ आठ बजे देखि एक घण्टा भएको भेटवार्तामा समसामयिक राजनीतिक अवस्थाबारे छलफल भएको थियो ।

 

 

भेटवार्ता पछि संचारकर्मीलाई प्रतिक्रिया दिदै प्रधानमन्त्री भट्टराईले वर्तमान राजनीतिक परिस्थितिका बारेमा छलफल भएको बताउनुभयो । छलफल सकारात्मक रहेको प्रधानमन्त्रीले बताउनुभयो ।

 

एमाले नेता ओलीले संचारकर्मीलाई प्रतिक्रिया दिदै प्रधानमन्त्री डा. भट्टराईसँग शान्ति प्रकृया र संविधानको अभिभारा पुरा गर्न अहिलेको संक्रमणलाई कसरी पार गरि अगाडि जाने भन्नेबारेमा छलफल भएको जानकारी दिनुभयो । ‘उहाँ (प्रधानमन्त्री)ले अन्य दलका नेतासँग भएको छलफल पनि सकारात्मक रहेको बताउनु भएको छ’, भेट पछि नेता ओलीले भन्नुभयो, ‘प्रधानमन्त्रीको विचार र उद्देश्य सकारात्मक रहेको छ, व्यावहारमा  उतार्न सके राम्रो हन्छ ।’

 

प्रधानमन्त्रीको चाहना शान्ति र संविधानलाई सफलतामा पुर्याउने भएकोले यसैबारे छलफल भएको नेता ओलीले बताउनुभयो । ‘यो जिम्मेवारीलाई सफलतापूर्वक लैजान सकेमात्र सरकार सफल हुन्छ अन्यथा सरकार असफल हुन्छ भनी मैले उहाँलाई भनिदिएको छु’, ओलीले भन्नुभयो, ‘सरकारमा समस्या जटिल छन्, समय थोरै छन्, चुनौती धेरै छन् यस्तो बेलामा प्रमुख दलहरु एमाले र काग्रेस सरकार बाहिर छ, यो सरकारको लागि शभसंकेत नभएकाले सचेत भएर काम गर्न प्रधानमन्त्रीलाई सुझाव दिएको छु ।’

 

प्रधानमन्त्री डा. भट्टराईले पार्टीभित्रको समस्यालाई सहज रुपमा टुङ्याउने हो र शान्ति र संविधानलाई एक मात्र एजेण्डा बनाएर सबै दलको सहमतिमा माओवादी अगाडि जान सके सरकार सफल हुने ओलीले बताउनुभयो ।
