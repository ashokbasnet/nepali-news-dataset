भोटे कुकुरसँग भेडा बाख्रा साटफेर (भिडियो)

काठमाडौं, चैत ९ – देख्दै डरलाग्दा भोटे कुकुर । नौलो मान्छे देख्ने बित्तिकै भुक्न थाल्छ । घरमा पुग्नेलाई कुकुर देख्दा डर लागे पनि घरका मान्छेलाई चाहिँ यस्तो कुकुर सुरक्षाको साथी मात्रै होइन, आयआर्जनको गतिलो माध्यम पनि हो । यही भोटे कुकुर साटेर घरमा भेडा बाख्रा ल्याउन पाइन्छ ।

बागलुङको ढोरपाटन नगरपालिकामा भोटे कुकुर र भेडा बाख्रा साट्ने निकै पुरानो चलन हो । आफ्नो घरमा भोटे कुकुर नहुनेले अरुसँग कि पैसा तिरेर किन्छन् कि भेडा बाख्रासँग साटासाट गर्छन् ।
वस्तुभाउको सुरक्षाको लागि गाउँका प्रायः सबैको घरमा भोटे कुकुर पालिन्छ । भोटे कुकुर भएका सबैका घरमा भेडा बाख्रा नहुन सक्छ । अनि भेडा बाख्रा भएका घरमा कुकुर नहुन सक्छ । सबैका घरमा दुवैथरी हुनेगरी एकअर्कासँग साट्ने चलन बसेको हो ।
