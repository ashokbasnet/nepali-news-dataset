काँग्रेसमा भ्रातृसंस्था किचलो कायमै

काठमाडौं, फागुन ३० – ६ महिनाभित्र अधिवेशन गर्ने जिम्मेवारी सहित पुनर्गठित नेपाली काँग्रेसका विभिन्न सातवटा भ्रातृ संगठनको समिति विस्तारमा विवाद भएको छ । सबै भ्रातृ संगठनमा अध्यक्ष तोकिएपनि समितिमा रहने सदस्यहरुका बारेमा देउवा र संस्थापन पक्षबीच सहमति नहुँदा डेढ महिना बितिसक्दा पनि समितिले पूर्णता नपाएको हो । 

 



समितिमा रहने सदस्यहरुको सूचि लामो भएकोले सहमतिमा कठिनाई भईरहेको श्रोतले जनाएको छ । तर महामन्त्री प्रकाशमान सिंहले भने आन्तरिक गृहकार्य अन्तिम चरणमा पुगेकोले दुई चार दिन भित्रै सबै समितिलाई पूर्ण बनाउने दावी गर्नु भयो । 

 

लामो समय अधिवेशन नभएका भ्रातृ संगठनहरुको अधिवेशन गर्न कांग्रेसले माघ २२ गते अध्यक्ष तोकेपनि समितिमा रहने अन्य सदस्यहरुको टुङ्गो लागेको छैन । आउँदो महाधिवेशनमा उठ्न नपाउने गरी ५१ सदस्यीय समिति बनाउने निर्णय भएको छ । समिति पूर्ण बनाउन सघाउने र पार्टीको निर्देशन समितिको निर्देशनका आधारमा काम गर्ने अख्तियारी सहित समिति बनाईएको हो । 

 

यसैबीच समिति पूर्ण नभएपनि अधिवेशनलाई लक्षित गरि नेविसंघका नेताहरुको टोली देश दौडाहमा लागेको छ ।
