​सभामुखमा ओनसरी घर्ती सर्वसम्मतले निर्वाचित

काठमाडौं, असोज २९ – (अपडेट) व्यवस्थापिका संसदको सभामुखमा  एकीकृत माओवादीकी ओनसरी घर्ती र उपसभामुखमा राप्रपा नेपालका गंगाप्रसाद यादव सर्वसम्मतिले चयन हुनुभएको छ । घर्ती नेपालकै पहिलो महिला सभामुख बन्नुभएको छ । 
व्यवस्थापिका–संसद्को बैठकमा सभामुखका अर्का उम्मेदवार नेपाल मजदुर किसान पार्टीका सांसद अनुराधा थापामगरको उम्मेदवारी फिर्ता भएपछि घर्ती निर्विरोध निर्वाचित हुनुभएको हो । बैठकको अध्यक्षता गरिहनुभएका ज्येष्ठ सदस्य लक्ष्मण राजवंशीले घर्तीको सो पदमा एक मात्र प्रस्ताव कायम रहेकाले निर्विरोध निर्वाचित भएको घोषणा गर्नुभयो ।
घर्ती निवर्तमान उपसभामुख हुनुहुन्छ । घर्तीको प्रस्तावकमा नेकपा (एमाले) का सांसद विद्यादेवी भण्डारी र समर्थकमा राष्ट्रिय प्रजातन्त्र पार्टी (नेपाल) का सांसद् कुन्तीकुमारी शाही र बहुजन शक्ति पार्टीका सांसद् विश्वेन्द्र पासवान हुनुहुन्थ्यो । घर्तीलाई प्रमुख प्रतिपक्षी दल नेपाली कांग्रेसले पनि समर्थन गरेको थियो ।
यस्तै उपसभामुखमा राप्रपा नेपालका गंगाप्रसाद यादव निर्विरोध निर्वाचित हुनु भएको छ । उपसभामुखमा नेमकिपाका डिल्लीप्रसाद काफ्लेले दिएको उम्मेदवारी फिर्ता गरेकाले यादव निर्विरोध निर्वाचित हुनु भएको हो ।  सप्तरी जोगनियाका उहाँले जिल्लाको जिल्ला विकास समितिमा उपसभापतिको रुपमा पनि जिम्मेवारी बहन गर्नुभएको थियो ।
पञ्चायतकालीन पृष्ठभूमिमा राजनीति सुरु गर्नुभएका यादव विसं २०२७ मा युवक सङ्गठनको अध्यक्ष, विसं २०३३ मा सोही गाविसको अध्यक्ष, विसं २०३५ मा राजविराजको प्रधानपञ्च हुँदै समाजसेवामा समेत सक्रिय हुनुहुन्थ्यो । उहाँ विसं २०४८ मा राष्ट्रिय प्रजातन्त्र पार्टीका संस्थापक नेता हुनुहुन्थ्यो ।
