​संविधानका भ्रम चिर्न सोमबारदेखि एक महिने अभियान थालिने

काठमाडौं,  मंसिर २० - सरकारले नयाँ संविधानका विषयमा नागरिकलाई बुझाउन मंगलबारदेखि एक महिने प्रचार अभियान थाल्ने भएको छ । संविधानका विषयमा भ्रमपूर्ण प्रचार भएको भन्दै त्यसलाई चिर्न सरकारले  प्रचारात्मक अभियान थाल्ने भएको हो । ‘नेपालको संविधान–जनताको संविधान’, ‘जनताको संविधान : जनताकै माझमा’ भन्ने नारासहित देशभर अभियान चलाइने उपप्रधान, संघीय मामिला तथा स्थानीय विकास मन्त्री कमल थापाले पत्रकार सम्मेलन गरेर जानकारी दिनुभयो ।
राष्ट्रिय अभियान ७५ वटै जिल्ला सदरमुकाम, २ सय १७ नगरपालिका र तीन हजार १ सय ५७ गाविसका केन्द्रमा पुस २१ गतेसम्म सञ्चालन हुनेछ । हरेक नगरपालिका र गाविसमा स्थानीय राजनीतिक दलका कार्यकर्तालगायत जनसमुदायको उपस्थितिमा मूल कार्यक्रमको रुपमा अन्तक्र्रिया, सभा, सम्मेलन आयोजना हुनेछन् ।
संविधानको विशेषता मैथली, भोजपुरी, थारु र अवधी भाषामा समेत अनुवाद गरेर नागरिकलाई बुझाइनेछ । 
संविधानमा राम्रा कुरा उल्लेख भए पनि आम नागरिकसम्म नपुगेकाले सरकारले ढिलै भए पनि अभियान थालेको थापाको भनाइ छ । असोज ३ गते संविधान जारी भए पनि त्यसबारे बुझाउन सरकारले खासै योजना ल्याएको थिएन । अभियानमा पूर्वप्रधानमन्त्री, मन्त्री, सांसद र कर्मचारी सहभागी हुनेछन् । 
अभियानको मंलबार बिहान प्रधानमन्त्री केपी शर्मा ओलीले उद्घाटनमा गर्ने कार्यक्रम छ । अभिव्यक्ति र विचारको पूर्ण स्वतन्त्रता, राजनीतिक दल कहिल्यै प्रतिबन्धित नहुने व्यवस्था, आवधिक निर्वाचन र सरल ढंगले संविधान संशोधनको व्यवस्था रहे पनि त्यसलाई बुझाउन नसकिएको उहाँले उल्लेख गर्नुभयो ।
