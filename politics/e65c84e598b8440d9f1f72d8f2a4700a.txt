नाकाबन्दी खुल्ने ‘साइत’ संशोधन विधेयकले तय गर्ने

काठमाडौं, पुस ८ – आन्दोलनरत मधेसी मोर्चासँग सहमतिकोे लागि सरकारले अघि सारेको तीन बुँदे प्रस्तावमा भारतले औपचारिक स्वागत गर्ने बित्तिकै धेरैलाई लाग्यो–अब नाकाबन्दी खुल्ने भो ।
सोमबार बेलुका भारतको प्रतिक्रिया आउने बित्तिकै मंगलबार धेरैको ध्यान वीरगञ्ज नाकामा केन्द्रित भयो । अरु सबै नाका सहज हुन थालेपनि मुख्य नाका वीरगञ्ज अझै ठप्प छ ।
धर्नाकारी नभएपनि सीमापारी रोकिएका गाडी भारतले अझै पठाएको छैन । सरकारको कदमलाई स्वागत गरेपछि भारतले रक्सौल नाका खुलाउला कि भन्ने आशा गरिएपनि त्यो भएको छैन । 
भारतकै साथ, सहयोग र समर्थनमा आन्दोलन गरिरहेको मोर्चाले सरकारको प्रस्तावमा अझै सहमति जनाएको छैन । भारतको विज्ञप्तीपछि आमनागरिक सहित सरकार समेत आशावादी भैरहेको बेला मोर्चाले आन्दोलन फिर्ता नहुने औपचारिक निर्णय गरेपछि सबै फेरि निराश भएका छन् ।
तर एकैपटक आन्दोलन फिर्ता भएको घोषणा गर्न मोर्चालाई अप्ठेरो भएकाले आफ्नो समेत जित भएको सन्देश जानेगरी मात्र मोर्चाले आन्दोलन फिर्ता गर्ने स्रोतको भनाई छ । यसको लागि उसले संसदमा पेश भएको संविधान संशोधन विधेयकमा आफ्नो माग समेट्ने प्रयास गरिरहेको छ । 
त्यसो त संविधान संशोधन विधेयक संसदबाट पारित भएपछि मात्र नाका खोल्न भारत तयार छ । यही क्रममा भारतीय राजदूतले मंगलबार सभामुखसँग विधेयक पास हुने प्रक्रियाबारे जानकारी लिएका छन् ।
बुधबार बस्ने संसद बैठकमा संविधान संशोधन विधेयकमाथि छलफल गर्ने तयारी छ । मोर्चा सहमत भइनसकेकाले उसलाई मनाउन दलहरुले प्रयास गरिरहेका छन् । आफ्नो सरकारको पालामा तयार भएको विधेयक अघि बढाउन कांग्रेसले बढी अग्रसरता देखाएको छ ।
सीमांकनमा असन्तुष्टी जनाउँदै आएको मोर्चालाई मनाउन कांग्रेसले सीमांकन हेरफेर गर्न तयार भएको जनाएको छ । राजनीतिक समिति बनाएर तीन महिनाभित्र प्रदेशको सीमांकन हेरफेर गर्ने कांग्रेसको प्रस्तावमा मोर्चा पनि सहमति नजिक पुगेको नेताहरु बताउँछन् । 
यसअघि सरकार र तीन दललाई दबाब दिंदै आएको भारतले पछिल्लोपटक सहमतिको लागि मोर्चालाई दबाब दिन थालेको छ । भारत समेत विपक्षीमा हुने आन्दोलन सफल हुन सक्दैन भन्ने कुरा मोर्चाका नेताहरुले पनि राम्रोसँग बुझेका छन् ।
त्यसैले मधेसमा आन्दोलनरत नागरिक र आफ्ना कार्यकर्तालाई थामथुम पार्न मोर्चाले आन्दोलन कायमै रहेको बताएपनि केही दिनमै आन्दोलन फिर्ता भएको घोषणा गर्नेछ । मोर्चाले आन्दोलन फिर्ता लिएपछि भारतले पनि नाका सहज बनाउनेछ । 
यो हुन संविधान संशोधन विधेयक पास हुने बेलासम्म पर्खनुपर्छ । मोर्चा सहमत भएमा छोटो प्रक्रियामार्फत विधेयक पास गर्ने सभामुखले भारतीय राजदूतलाई समेत जानकारी गराइसक्नुभएको छ । बुधबारको संसद बैठकले विधेयक पास गर्ने ‘साइत’ जुराउने आशा गरिएको छ ।
