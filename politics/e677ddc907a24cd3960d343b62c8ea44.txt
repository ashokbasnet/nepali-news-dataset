मोर्चाले आन्दोलन चर्काउने, विद्यालय भने बिहान खोल्न दिने

काठमाडौं, मंसिर ३ - मधेसी मोर्चाले तराई मधेसमा चलिरहेको आन्दोलन झनै चर्काउने निर्णय गरेको छ । मोर्चाले शैक्षिक संस्था बिहान खोल्न दिने र औषधी विराटनगरबाट ढुवानी गर्न दिने निर्णय पनि गरेको छ । 
बिहीबार सिंहदरबारमा बसेको मोर्चाको बैठकबाट सरकार र तीन दल आफूहरुका माग संबोधन गर्न सकारात्मक नभएको निष्कर्ष निकाल्दै आन्दोलन झनै चर्काउने निर्णयमा पुगेको संघीय समाजवादी फोरमका अध्यक्ष उपेन्द्र यादवले जानकारी दिनुभयो । 
मोर्चाले विद्यालय क्याम्पस लगायत शैक्षिक संस्था बिहान खोल्न दिने, तथा औषधी अक्सिजन लगायत स्वास्थ्यसँग सम्बन्धित सामाग्री दिउँसो विराटनगरबाट ढुवानी गर्न दिने निर्णय गरेको उहाँले बताउनुभयो । 
यसअघि जस्तै यातायात, व्यवसाय, कलकारखाना बन्दलाई  अझै सशक्त पार्दै भारतसँगको सीमा नाका र राजमार्ग अवरुद्ध गर्ने कार्यक्रमलाई निरन्तरता दिने मोर्चाले निर्णय गरेको छ । 
आन्दोलन सुरु भएको १ सय दिन पुगेको मंसिर ७ गते विभिन्न ठाउँमा कार्यक्रम गरि आन्दोलनमा ज्यान गुमाएकाहरुको सम्झनामा ५ मिनेट मौनधारण गरिने पनि मोर्चाले बताएको छ ।
