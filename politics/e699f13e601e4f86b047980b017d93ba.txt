बिपा सम्झौताको वास्तविकता नबुझी विरोधः प्रधानमन्त्री भट्टराई

काठमाडौं, कात्तिक ७ — प्रधानमन्त्री डा. बाबुराम भट्टराईले वास्तविकता नै नुबझि द्विपक्षीय लगानी प्रवद्र्धन तथा संरक्षण (बिपा) सम्झौताको बिरोध भएको बताउनुभएको छ । भारत भ्रमणबारे सोमबार संसदलाई जानकारी गराउँदै प्रधानमन्त्री भट्टराईले वास्तविकता नबुझी बिपा सम्झौताको बिरोध भैरहेको बताउनुभएको हो ।

 

‘सम्झौताले नेपालमा लगानी भित्र्याउने र संरक्षण गर्ने उद्देश्य राखेको छ’, प्रधानमन्त्रीले भन्नुभयो, ‘सम्झौताप्रतिको नकारात्मक टिप्पणी वास्तविकतामा आधारित छन् जस्तो मलाई लाग्दैन ।’ सम्झौता राष्ट्रको हितमा रहेको बताउँदै प्रधानमन्त्री भट्टराईले विदेशी लगानी भित्र्याउन नेपालमा वातावरण बनाउनुपर्ने बताउनुभयो । विदेशी लगानी भित्र्याउने विषयमा स्पष्ट हुनुपर्ने भन्दै प्रधानमन्त्री भट्टराईले मोही माग्ने ढुंग्रो लुकाउने काम गर्न नहुने बताउनुभयो । आर्थिक विकास गर्ने हो भने विदेशी लगानी भित्र्याउनु पर्ने प्रधानमन्त्रीको भनाई थियो ।

‘भारतसँगको सन् १९५० को विवादास्पद सन्धी पुनरावलोकनका लागि दुई देशका सरकारी अधिकारीलाई निर्देशन दिइएको छ’, प्रधानमन्त्रीले संसद बैठकलाई सम्बोधन गर्दै भन्न्ुभयो, ‘सन्धी पुनवरावलोकनका लागि उच्चस्तरिय समिति गठन गर्ने सहमति भएको छ ।’

आफ्नो भारत भ्रमणबारे संसदमा संबोधन गर्दै प्रधानमन्त्री भट्टराईले भारतीय समकक्षी डा. मनमोहन सिंहलाई नेपाल भ्रमणको निम्तो दिएको जनाकारी पनि दिनुभयो । नेपाल भारत सीमा क्षेत्रमा नेपाली नागरिकमाथि हुने दुर्व्यवहार रोक्न विशेष चासो देखाइएको बताउनु भयो । सीमा क्षेत्रमा भारतीय पाँच सय र हजार दरका नोट साट्न सटही काउन्टर संचालन गर्ने सहमति भएको प्रधानमन्त्रीले जानकारी दिनुभयो ।

भ्रमणमा भारतबाट अहिले ५० मेगावाट मात्रै विद्युत आइरहेको र यसलाई बढाएर २ सय मेगावाट पुर्याउन भारत समक्ष नेपालले प्रस्ताव राखेको प्रधानमन्त्री भट्टराईले बताउनु भयो ।

प्रधानमन्त्री भट्टराईले नेपालको व्यापारघाट कम गर्न नेपालबाट भारत निकासी हुने एक सय ६२ वटा वस्तुमा लागिरहेको चार प्रतिशत भन्सार कर हटाउने सहमति भएको जानकारी दिनुभयो ।
