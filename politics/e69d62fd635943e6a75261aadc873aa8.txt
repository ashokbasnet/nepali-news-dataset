धनकुटाका सबै स्थानीय तहमा दलले उम्मेदवारको टुंगो लगाए

सिद्धराज राई/उज्यालो । 
धनकुटा, जेठ २७ – धनकुटाको सातवटै स्थानीय तहमा  कांग्रेस, एमाले, माओवादी केन्द्र र राप्रपाले उम्मेदवारको टुंगो लगाएको छ । नेपाली कांग्रेसले चौबिसे र साँगुरीगढी गाउँपालिकामा संघीय समाजवादी फोरमसँग र महालक्ष्मी  नगरपालिकामा राप्रपासँग तालमेल गरेर उम्मेदवार टुंगो लगाएको छ । 
कांग्रेस धनकुटाका सचिव विजय सन्तोषी राईले दिएको जानकारी अनुसार महालक्ष्मी नगरपालिकाको मेयरमा कांग्रेस धनकुटाका सभापति अग्नि पौडेललाई उम्मेदवार बनाएको छ । यो नगरमा राप्रपाका महेन्द्र निरौला उपमेयरका उम्मेदवार हुनुहुन्छ । त्यस्तै एमालेले महालक्ष्मीमा नगरपालिकाको मेयरमा पर्शुराम नेपाल र उपमेयरमा मन्जु अधिकारीलाई उम्मेदवार बनाएको छ । माओवादी केन्द्रले मेयरमा रामबहादुर नेपाल उम्मेदवार  बनाएको छ । 
धनकुटा नगरपालिकामा एमालेले नगरपालिकाको मेयर चिन्तन तामाङ र उपमेयरमा सकुन्तला बस्नेतलाई उम्मेदवार बनाउने निर्णय गरेको छ । नेपाली कांग्रेसले धनकुटा नगरपालिकामा मेयरमा दिनेश राई र उपमेयरमा रेणु श्रेष्ठलाई मेयरमा उम्मेदवार बनाउने निर्णय गरेको छ ।  
माओवादी केन्द्रले धनकुटा नगरपालिकामा गणेश विष्टलाई मेयर र विष्णुमाया कन्दङ्वालाई उपमेयरमा उम्मेदवार बनाएको छ । राप्रपाले बालनन्द भुर्तेल र उपमेयरमा ताराकुमारी तामाङलाई उम्मेदवार बनाएको छ । संघीय समाजवादी फोरमले धनकुटा नगरपालिकामा कांग्रेसलाई सघाउने भएको छ । 
यस्तै छथरजोरपाटीमा कांग्रेसबाट अध्यक्षमा निर्मल ओझा र उपाध्यक्षमा मनु तामाङ उम्मेदवार भएका छन् । एमालेबाट अध्यक्षमा शेरबहादुर लिम्बु र उपध्यक्षमा  भीमकला श्रेष्ठ उम्मेदवार भएका छन् । माओवादी केन्द्रले विष्णु पारघरीलाई अध्यक्ष र गीता लिम्बुलाई उपाध्यक्षमा उम्मेदवार बनाएको छ । राप्रपाले अध्यक्षमा माधव भट्टराईलाई उम्मेदवार बनाएको बनाएको छ ।
चौविसे गाउँपालिकामा कांग्रेसले हर्क चेम्जोङलाई अध्यक्षको उम्मेदुवार बनाएको छ । उपाध्यक्षमा संघीय समाजवादी फोरमका उपेन्द्र लावतीलाई सघाउने सहमति भएको छ । त्यस्तै एमालेले खजिन्द्र राईलाई अध्यक्ष र यज्ञकुमारी रुचाललाई उपाध्यक्षको उम्मेदवार बनाएको छ । माओवादी केन्द्रले दलबहादुर मगर र शोभा बस्नेतलाई अध्यक्ष र उपाध्यक्षको उम्मेदवार बनाएको छ । राप्रपाले अध्यक्षमा गजेन्द्र बस्नेत र उपाध्यक्षमा चन्द्र बुढाथोकीलाई उम्मेदवार बनाएको छ । 
साँगुरीगढी गाउँपालिकामा कांग्रेसबाट अध्यक्षमा जितेन्द्र रुम्दाली राई र उपाध्यक्षमा संघीय समाजवादी फोरमका बलबहादुर राई उम्मेदवार बनेका छन् । एमालेले कुमारजंग याखा र बिन्द्रा राईलाई अध्यक्ष र उपाध्यक्षको उम्मेदवार बनाएको छ । माओवादी केन्द्रले जगत राईलाई अध्यक्ष र सरस्वती लिम्बुलाई उपाध्यक्षको उम्मेदवार बनाएको छ । राप्रपाले धर्मध्वज राईलाई अध्यक्षको उम्मेदवार बनाएको छ । 
खाल्सा छिन्ताङ शहीदभूमि गाउँपालिकामा कांग्रेसबाट अध्यक्षमा तिर्थ राई र उपाध्यक्षमा कमलकुमारी राई उम्मेदवार भएका छन् । एमालेबाट अध्यक्षमा मनोज राई र उपाध्यक्षमा रत्नश्वरी राई उम्मेदवार बनेका छन् । माओवादी केन्द्रले भरतसिं राईलाई अध्यक्ष र रामकुमारी राईलाई उपाध्यक्षमा उम्मेदवार बनाएको छ । राप्रपाले गुर्जमान राईलाई अध्यक्ष र अनिता राईलाई उपाध्यक्षको उम्मेदवार बनाएको छ । 
पाख्रीबास नगरपालिकाको मेयरमा कांग्रेसले इन्दिरा थापा र उपमेयरमा ज्ञानु गुरुङलाई उम्मेदवार बनाएको छ । एमालेले मेयरमा बिर्खबहादुर राई र उपमेयर देवकला तिम्सिना, माओवादी केन्द्रले मेयर कृष्ण कटुवाल र उपमेयरमा करुणा राई तथा राप्रपाले मेयरमा श्याम गुरुङ र उपमेयरमा पवित्र श्रेष्ठलाई उम्मेदवार बनाएको छ । 
यो चुनावमा एमाले र माओवादी केन्द्रले सवै स्थानीय तहमा एक्लै चुनाव लड्ने भएका छन् । एमालले ७ वटा तहको ६० वटै वडामा वडाध्यक्ष र सदस्यमा उम्मेदवारी दिएको छ । माओवादी केन्द्रले पनि स्थानीय स्तरमा तालमेल भएपनि धेरै वडामा एक्लै चुनावमा सहभागी हुने भएको छ ।
