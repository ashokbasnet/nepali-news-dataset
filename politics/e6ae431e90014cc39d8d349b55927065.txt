पारि पहाड र तराई हुन हुने, वारि हुन नहुने केका लागि ? : ओली

रुपन्देही, मंसिर ४ – नेकपा एमालेका अध्यक्ष केपी शर्मा ओलीले नेपाल र नेपालीको लागि नभएर अरुकै लागी संविधान संशोधनको प्रस्ताव ल्याउन लागिएको आरोप लगाउनुभएको छ । मुलुकमा अस्तव्यस्त अवस्था सिर्जना गर्नको लागि संविधान संशोधनको प्रस्ताव ल्याइएको उहाँको भनाई छ । 
नेकपा एमाले प्रदेश नम्बर ५ ले शनिबार बुटवलमा आयोजना गरेको अगुवा कार्यकर्ता भेलामा ओलीले पहाड र तराईलाई अलग अलग बनाउन संविधान संशोधन हुन नसक्ने बताउनुभयो । भारतको उदाहरण दिँदै ओलीले नेपालमा मात्र किन पहाड र तराई  नहुने भनेर प्रश्न गर्नुभयो, ‘भारतको उत्तराखण्डमा पहाड र तराई छ, पूर्वतिर दार्जिलङ खस्र्याङदेखि कलकत्तासम्म छ । त्यहाँ पनि पहाड र तराई छ । पारि छउन्जेल पहाड र तराई हुन हुने वारी नछुट्याई नहुने केका लागि चाहियो ?’ 
उहाँले विवाह गर्ने बित्तिकै नागरिकता पाउने प्रावधान कहीँ नभएको उल्लेख गर्दै अंगिकृत नागरिकताको प्रावधानलाई पनि कडाई गर्नुपर्ने उल्लेख गर्नुभयो । सरकारले शिविर राखेर नागरिकता वितरण गर्न खोजेको भन्दै आफूले त्यसो हुन नदिने बताउनुभयो । एमालेले देशको सर्वोपरी हितलाई तलमाथी हुन दिएर कुनै काम नगर्ने उहाँको दाबी छ । 
कार्यक्रममा पार्टीका प्रदेश संयोजक तथा उपमहासचिव विष्णु पौडेलले संविधान कार्यन्वयन हुन नदिने षडयन्त्रलाई निस्तेज पार्ने उल्लेख गर्नुभयो उहाँले ५ नम्बर प्रदेश टुक्राउने गरी संविधान संशोधन भए आधा घण्टा भित्रै सडक तताउने चेतावनी दिनुभयो ।
