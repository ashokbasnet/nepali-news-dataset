​रामचन्द्र पौडेल सहभागी कार्यक्रममै भिडे नेविसंघका नेता

काठमाडौं, असार ८ – नेपाल विद्यार्थी संघका नेताहरु एउटा सार्वजनिक कार्यक्रममा एक आपसमा भिडेका छन् । काठमाडौंको बागबजारमा हार्दिक होटलमा कांग्रेस नेता रामचन्द्र पौडेलसमेत सहभागी कार्यक्रममा विद्यार्थी नेताहरुबिच कुटाकुट भएको हो ।
कुटाकुटबाट नेविसंघका केन्द्रीय सदस्य इन्दु शर्मा घाइते हुनु भएको छ । नेवि संघको नीति तथा कार्यक्रम र शैक्षिक एजेन्डाको बारेमा भएको कार्यक्रममा शर्माले फरक फरक धारका व्यक्तिहरुलाई पनि बोल्न दिनुपर्छ भनेपछि झडप भएको हो ।  
नेविसंघका कार्यवाहक सभापति सानु महर्जन, काठमाडौं जिल्ला अध्यक्ष मनोज वैद्य र नेविसंघका नेता ऋषिकेश जंग शाहले आफूमाथि हातपात गरेको पीडित शर्माले बताउनुभयो । ‘महर्जन पक्षले एकलौटी ढंगले कार्यक्रम गरेपछि मैले त्यसो नगरौं भनेँ’ काठमाडौंको मोडल अस्पतालमा उपचार गराइरहेका शर्माले भन्नुभयो, ‘उनीहरुले उल्टै मलाई कुटपिट गरे ।’ 
कांग्रेस नेता पौडेल बोलेर हलबाट निस्के लगत्तै शर्माले आफूहरुले पनि बोल्न पाउनु पर्ने माग राख्नु भएको थियो । कुटाकुट हुँदा पौडेल होटलको कम्पाउण्डमा नै हुनुहुन्यो । नेपाल विद्यार्थी संघको महाधिवेशन नजिकिँदै जाँदा विद्यार्थी नेताहरु विभिन्न गुट उपगुटमा सक्रिए भएका छन् ।
