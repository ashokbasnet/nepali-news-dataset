राष्ट्रपति आउटडेटेड हुनुहुदैन

ईश्वर पोखरेल
राष्ट्रपतिको चुनावको कुरा उठ्ने वित्तिकै कतिपय मान्छेहरु अहिले विरक्तिएर हिँडेका छन् । उनीहरु लोकतन्त्रको कुरा गर्छन्, तर सबै कुरा जे छ त्यही नै हुनुपर्छ भनिरहेका छन् । यो आफैमा लोकतान्त्रिक विधि प्रक्रियासँग मेल खाने कुरा होइन । एमालेले राष्ट्रपतिको चुनावको कुरा उठाउँदा यसलाई सत्ताको खेलका रुपमा अराजनीतिक ढंगले व्याख्या भइरहेको छ ।
राष्ट्रपति अनिर्वाचित संस्था होइन, हामी कुनैपनि अनिवार्चित संस्थाको पक्षमा छैनौं । लोकतन्त्रमा सबैले आवधिक रुपमा जनताबाट अनुमोदित हुनैपर्छ । यो विषयमा एमालेले उठाएको कुरा कसको भागमा के पर्छ भन्ने होइन, भागबण्डालाई केन्द्रमा राखेर हामीले यो कुरा उठाएका छैनौं ।
हाम्रो जोड भनेको राष्ट्रपतिले अपडेटेड हुनुपर्छ भन्ने हो । राष्ट्रपति विवाद रहित संस्था हो र गणतन्त्रमा विश्वास गर्ने मान्छेले यो संस्थालाई विवादमा ल्याउनुहुँदैन । तर जनताको नयाँ अभिमत आइसकेपछि यो संस्थाले पनि अपडेटेड हुनुपर्छ, अन्यथा यो आफै आउटडेटेड हुन्छ । त्यसैले जनताले दिएको नयाँ अभिमत अनुसार अपडेटेड हुनुपर्छ भन्दा कसरी सत्ताको छिनाझपटी भयो अनि कसरी राष्ट्रपतिलाई विवादमा तानेको भयो ?
यस्तो कुरा गर्ने हो भने त किन अहिले सरकार गठन, प्रधानमन्त्री, सरकारमा जाने जाने नजाने र सभामुखका कुरा किन गर्ने ? त्यसो हो भने खिलराजजीको सरकार कामयै राखौं र अरु ६ सय १ जना जाँच दिन लागेको विद्यार्थी जस्तै संविधान निर्माणमा लागौं भने भै हाल्यो ? तर त्यसो गर्दा कति संवैधानिक र विधिसम्मत हुन्छ त्यो ख्याल गर्नुपर्छ ।
त्यसैले निश्चित रुपमा सरकारका अंगसँग गाँसिएका, सत्तासँग गाँसिएका विषयमा कुरा उठ्छ र छलफल हुन्छ । हामीले अहिलेको राष्ट्रपति हुँदै हुँदैन भनेका छैनौ, राजनीतिक सहमतिमा उहाँलाई अपडेट गर्न सकिन्छ । भएन भने अर्को पनि हुनसक्छ, तर मुख्य कुरा राजनीतिक सहमतिमै हामीले जोड दिनुपर्छ ।
संविधानको कसले के व्याख्या गर्छ भन्दा हामीले धारा ३६ को ख र ग हेरे पुग्छ । हामीले हिजो संविधान सभा भनेको एक युगमा एक चोटी आउने भनेर गीत गायौं, भाषण गर्‍यौं । तर ६–७ वर्षको बीचमा हामीले दोस्रो पटक संविधान सभाको चुनाव गर्‍यौं । संविधानसभा एउटा जनमतको जगमा खडा भयो अहिले नयाँ जनादेश आएको छ, नयाँ अवस्थामा त्यसै अनुसार अपडेट हुनुपर्छ । त्यसैले हिजो जे भएको हो त्यही हुनुपर्छ भन्ने कुरा तर्कसंग छैन । संविधानसभाको बैठक बसेपछि अहिले हामीले उठाएका कुरालाई विधि प्रक्रियामा लैजान्छौ ।
सत्ता र दावीको प्रसंग
हामीले नयाँ जनमतको कदर गर्दै अघि बढ्नुपर्छ ।  शक्ति बाँडफाँडमा त्यसलाई आधार मान्नुपर्छ । नेपाली कांग्रेस र एमालेका बीचमा धेरथोर अन्तर हो । त्यसैले कांग्रेसले पनि ३ सय १ ल्याए जस्तो दावी गर्नुहुँदैन र हामीले पनि दोस्रो भएको कुरालाई भुलेर प्रतिदावी गर्नुहुन्न । आफ्नो संख्यात्मक हैसियतका आधारमा हामीले दावी र प्रतिदावी गर्नुपर्छ । दावी पुष्टि हुने खालको हुनुपर्छ । त्यसैले हामीले २०७० सालको संविधान सभाको चुनावी परिणाम अनुसार अघि बढ्ने सहमति गरेका छौं र त्यसै अनुसार अघि बढ्छौं ।
एकीकृत माओवादी र नेकपा माओवादीबारे
एकीकृत माओवादीलाई चुनावको परिणाम अप्रत्याशित लागेको छ । उहाँहरु एउटा मानसिकतामा हुनुहुन्थ्यो तर चुनावी परिणाम अप्रत्याशित भएपछि अभिव्यक्तिहरु त्यसै अनुसार आइरहेका छन् । उहाँहरुलाई सामान्य अवस्थामा आउन अझै केही समय लाग्छ । हामीले लाजिम्पाटमा गएर छलफल पनि गर्‍यो ।
हामीले एक अर्काका कुरा सुन्यौ । सहयात्रीका नाताले सम्झाउने बुझाउने कुरा पनि गर्‍यौं । त्यसले केही सहयोग पनि भएको होला भन्ने लाग्छ । हामी सहमतिमै  जानुपर्छ, हिजोको सहमतिबाट कोही पनि पछि फर्किन मिल्दैन । संविधान निर्माण र शक्ति बाँडफाँडमा पनि आफ्नो अवस्था अनुसार एकीकृत माओवादी आउनुपर्छ, यो प्रक्रियामा उसको पनि आवश्यकता छ । तर माओवादीले चुनावको वैधतामाथि प्रश्न उठाउने गरी छानवीनको माग गरेको त्यो स्वीकार गर्न सकिन्न । कुनै ठाउँ विशेष, घट्ना विशेष र चुनावी व्यवस्थापनका विषयमा भने हामी छानवीनका लागि अघि बढ्न सक्छौं, त्यो सबै विधि प्रक्रिया अनुसार हुनुपर्छ ।
नेकपा माओवादी सहितका ३३ दलको पनि संविधान निर्माणमा सहमति चाहिन्छ । त्यसैले संविधान निर्माण प्रक्रियामा धेरै भन्दा धेरै दललाई सहभागी गराउने प्रयास हुनेछ । नेकपा माओवादीको यथोचित भूमिका खेलोस् भन्ने हामी चाहान्छौं । सकेसम्म उसको संविधानसभामा भौतिक उपस्थितिका लागि प्रयास हुनेछ, संविधान सभामा के कति संख्यामा उपस्थिति हुन सक्छ छलफल गर्न सकिन्छ । भौतिक उपस्थिति संभव नभए संयन्त्रगत पक्षमा पनि त्यसमा समेट्न सकिन्छ । कुरा के हो भने उहाँहरुलाई संविधान निर्माण प्रक्रियामा ल्याउन हामी लाग्छौं र छलफल वार्ता गर्छौ । तर संविधान सभाको अपमान हुने गरी गोलमेच सम्मेलन भने हुन सक्दैन ।
संविधान सभाले जीरोबाट काम गर्दैन
चुनाव मार्फत जनताले एकल जातीय पहिचान, जातीयता र क्षेत्रीयताका नाममा जनताको भावना भड्काउन भैरहेको प्रयास अस्वीकार गरेका छन् । संघीयता हुँदै हुन्न भन्नेलाई पनि अस्वीकार गरे, एकल जातीय पहिचान सहितको संघीयता भन्नेहरुलाई पनि अस्वीकार गरेका छन । जनताले साझा पहिचान सहितको संघीयता चाहेका छन् ।
त्यसैले हामी लोकतान्त्रिक संविधान र साझा पहिचान सहितको संघीयताका लागि काम गर्छौ । अहिले कमल थापाजीहरुले संविधानसभाले शून्यबाट काम गर्नुपर्छ भनिरहेको छ, त्यो हुन सक्दैन । उहाँहरुले जितेको भए त्यो हुन पनि सक्थ्यो होला । तर हिजोको आधारभूत शक्ति सन्तुलन अहिले पनि कायमै छ । त्यसैले हिजो हामीले पहिलो संविधान सभामा भएका सहमति गरेका विषयबाट पछि फर्किन सक्दैनौ, कोही पनि पछि फर्किन मिल्दैन ।
हामी हिजो सहमति भएका विषयको स्वामित्व ग्रहण गर्छाै र बाँकी विषयमा सहमतिको प्रयास गर्छौै । बाँकी विषयमा हामी पहिले सहमतिको प्रयास गर्छाै, नभए प्रक्रियामा गएर टुंगो लगाउँछौ र त्यो पनि नभए जनताको अभिमत लिन्छौं ।
एमाले महासचिव पोखरेलसँग दीपेन्द्र कुँवरले गरेको कुराकानीमा आधारित
