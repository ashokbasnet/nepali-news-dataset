बन्दले जनजीवन प्रभावित

काठमाडौं, असार २ – नेकपा–माओवादीलगायतका दलले आह्वान गरेको बन्दका कारण काठमाडौं उपत्यका सहित देशका मुख्य ठाउँमा गाडी चलेका छैनन् ।
बजार र शिक्षण संस्था पनि बन्द छन् । सडकमा एम्बुलेन्स, प्रेस, खानेपानी लगायत अत्यावश्यक सेवाका गाडी मात्र चलेका छन् ।
अत्यावश्यक सेवाका गाडी निर्वाध रुपमा चल्न पाउने नेकपा माओवादीका सचिव देव गुरुङले जानकारी दिनुभयो ।
प्रधानन्यायाधीश नेतृत्वमा सरकार गठन भए लगत्तै विरोधमा उत्रिएका असन्तुष्ट दलहरु चुनावको मिति घोषणा भएपछि फेरि आन्दोलित भएका हुन् । चुनावको तिथि खारेज र सर्वपक्षीय सहमतिबाट राजनीतिक निकास हुनुपर्ने माग सहित बन्द आह्वान गरिएको गुरुङले बताउनुभयो ।
सरकार र मुख्य चार दलले विरोधका कार्यक्रम स्थगित गरेर वार्तामा आउन आह्वान गरेपनि माओवादीलगायतका असन्तुष्ट दलले विरोधका कार्यक्रमलाई निरन्तरता दिएका छन् । चुनावको मिति घोषणा भएपछि फेरि शुरु भएको विरोधले आम नागरिकमा अन्यौल सिर्जना गरेको छ ।
राजनीतिक कारणले भएको बन्दले जनजीवन कष्टकर बनेको छ । गाडी नचल्दा काम विशेषले गन्तव्यमा पुग्नुपर्नेहरु पैदल हिँड्न बाध्य छन् ।
