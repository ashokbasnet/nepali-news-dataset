बैशाखमा संविधानसभाको नयाँ चुनाव गर्ने सहमति

हिम बिष्ट/ उज्यालो । काठमाडौं, कात्तिक १७ – मुख्य तीन दल र मधेसी मोर्चाबीच बैशाखमा संविधान सभाको नयाँ चुनाव गर्ने सहमति भएको छ । ललितपुरको सुनाकोठीमा एकीकृत नेकपा माओवादी, नेपाली काँग्रेस, नेकपा एमाले र मधेशी मोर्चाबीच भएको छलफलमा बैशाखमा चुनाव गर्ने सहमति भएको हो ।

 

दलहरुबीच २ सय ४० निर्वाचन क्षेत्रमा प्रत्यक्ष चुनाव गर्ने पनि सहमति भएको माओवादी नेता नारायणकाजी श्रेष्ठले जानकारी दिनुभयो ।

समानुपातिकको कोटा र चुनावी प्रकृयाका बारेमा पछि छलफल गरेर टुंग्याउने सहमतति भएको नेपाली काँग्रेसका उपसभापति रामचन्द्र पौडेलले जानकारी दिनुभयो । उहाँले चुनावका लागि वैधानिक बाटो र प्रकृयाबारे छलफल गर्न प्रस्ताव गरेपनि सत्तापक्ष प्रष्ट नभएको आरोप  लगाउनुभयो ।

सरकार गठन र बजेटका बारेमा विवाद कायमै

दलहरुबीच राष्ट्रिय सहमतिको सरकार गठनका बारेमा भने विवाद कायमै छ । एकीकृत माओवादी र मधेसी मोर्चाले प्रधानमन्त्री बाबुराम भट्टराइैक नेतृत्वमा चुनावी सरकार हुनुपर्ने बताएका छन् भने काँग्रेस एमालेले तत्काल बाबुराम भट्टराई नेतृत्वको सरकारले राजिनामा दिएर मार्ग प्रशस्त गर्नु पर्ने अडान राखेका छन् ।

बैठकमा एकीकृत नेकपा माओवादीका अध्यक्ष पुष्पकमल दाहाल प्रचण्डले प्रधानमन्त्रीको उम्मेदवार ल्याउन आग्रह गर्नुभएको छ । काँग्रेसले तत्काल उमेद्वार दिने बताएपछ प्रचण्डले ‘अहिले नै मान्ने नभनेको’ जबाफ दिनुभएको थियो ।  

प्रचण्डले बाबुराम भट्टराई नेतृत्वकै सरकार र त्यसमा नभए स्वतन्त्र व्यक्तिको नेतृत्वमा चुनावी सरकारको पनि प्रस्ताव पनि दोहोराउनुभएको छ ।

बैठक पछि एकीकृत नेकपा माओवादीका अध्यक्ष पुष्पकमल दाहाल प्रचण्डले सहमति भए आफूहरु बाधक नबन्ने बताउनु भयो । तर त्यसका लागि पहिले प्याकेजमै सहमति हुनुपर्ने प्रचण्डको भनाई छ ।

दलहरुबीच बजेटका बारेमा पनि कुरा मिलेन । एमाले नेता भीम रावलले बजेट आर्थिक नभई राजनीतिक मुद्दा भन्दै सहमती विना बजेट आउन नसक्ने बताउनुभयो ।
