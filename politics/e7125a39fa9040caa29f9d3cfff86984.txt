रुपन्देहीमा राजनीतिक दल कार्यकर्ता भेटघाट र भेलामा व्यस्त

रुपन्देही, चैत १५ – स्थानीय चुनावको तयारीमा जुटेका रुपन्देहीका राजनीतिक दलहरु मतदाताको घरदैलोमा जाने तयारीमा छन् । यहाँका प्रमुख दलहरु नेपाली कांग्रेस, एमाले, माओवादी केन्द्र तथा राप्रपाका नेता कार्यकर्ताहरु स्थानीय चुनावको तयारीमा लागेका हुन् । 
रुपन्देहीमा एक उपमहानगरपालिका, ५ नगरपालिका र ९ गाउँपालिका रहेका छन् । नेपाली कांग्रेस रुपन्देहीका सभापति एवं सांसद अव्दुल रज्जाकका अनुसार स्थानीय चुनावलाई सफल र आफ्नो पक्षमा पार्नका लागि जिल्लाभर भेला र भेटघाट कार्यक्रम भइरहेका छन् ।
एमाले रुपन्देहीका अध्यक्ष शिवराज सुवेदीका अनुसार जिल्लामा चुनावी कार्यक्रममा एमाले व्यस्त छ । पछिल्लो जिल्ला कमिटिको बैठकले क्षेत्रगत जिम्मेबारी समेत बाँडफाँड गरेको अध्यक्ष सुवेदीले बताउनुभयो ।
माओवादी केन्द्रले पनि स्थानीय चुनावका लागि कार्यकर्ताको परिचालन गरिएको बताएको छ । जिल्ला संयोजक रामप्रसाद बञ्जाडेका अनुसार चुनावलाई लक्षित गरेर बुटवल उपमहानगरको सम्मेलन पनि सम्पन्न भएको छ ।
राप्रपाका जिल्ला अध्यक्ष सागरप्रताप राणाले आफ्नो पार्टि स्थानीय चुनावको तयारीमा जुटी सकेको बताउनुभयो । मधेसी मोर्चामा आबद्ध दलका कार्यकर्ता भने चुनाबी कार्यक्रममा सहभागी भएका छैनन् । पछिल्लो संविधान सभाको चुनावमा रुपन्देहीका २ निर्वाचन क्षेत्रमा तराई मधेस लोकतान्त्रीक पार्टि (तमलोपा) विजयी भएको थियो ।
