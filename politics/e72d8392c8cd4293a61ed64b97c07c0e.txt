देउवा र दाहालबीच छलफल

प्रधानमन्त्री निवास बालुवाटारमा आइतबार भएको भेटवार्तामा सोमबार प्रदेश नम्बर–२ मा हुन लागेको स्थानीय तहको निर्वाचन, त्यसको सुरक्षा तयारी तथा अन्य अत्यावश्कीय अवस्थाकाबारेमा कुराकानी भएको हो ।

प्रधानमन्त्रीको सचिवालयकाअनुसार भेटवार्तामा मुलुकको पछिल्लो राजनीतिक अवस्था र निर्वाचनका विषयमा छलफल भएको हो ।

‘प्रधानमन्त्रीसँग पूर्वप्रधानमन्त्री दाहालले सरकारको काम–कारबाही प्रभावकारी बनाउन आग्रह गर्नुभयो’–अध्यक्ष दाहालका प्रेस संयोजक मनोहरि तिमिल्सिनाले जानकारी दिए ।

यस्तै, प्रधानमन्त्री देउवाले यही असोज ३ गतेदेखि संयुक्त राष्ट्रसंघको महासभामा सहभागिताका लागि गर्न लागेको संयुक्तराज्य अमेरिकाको भ्रमणको विषय र नेपालले उठाउनुपर्ने विषयमासमेत छलफल भएको थियो ।

त्यस्तै, प्रदेश र संघीय निर्वाचनको तयारीका विषयमासमेत सो अवसरमा सामान्य कुराकानी भएको बताइएको छ ।

स्थानीय तहको तेस्रो चरणको निर्वाचनको व्यस्तताका कारण सरकार सन्चालनलगायत विषयमा दुई दलकाबीचमा छलफलसमेत हुन नपाएका सन्दर्भमा आइतबार नेपाली कांग्रेसका सभापति देउवा र पूर्वप्रधानमन्त्री दाहालबीच भेटवार्ता भएको हो । रासस
