बिहार सम्मेलनको उद्घाटन गर्न प्रधानमन्त्री भारतको पटनामा

काठमाडौं, फागुन ५ – प्रधानमन्त्री डा. बाबुराम भट्टराई शुक्रबारदेखि शुरु हुने बिहार सम्मेलनमा भाग लिन बिहार पुग्नु भएको छ । प्रधानमन्त्री भट्टराई नेतृत्वको टोली आज बिहान नेपाली सेनाको विमान मार्फत त्यसतर्फ गएको हो ।  

 

प्रमुख अतिथिका रुपमा प्रधानमन्त्री भट्टराईले  ‘बदलिँदो बिहार सम्बन्धी विश्व सम्मेलनको’ उद्घाटन गर्नुहुनेछ । सम्मेलनको दिउसो ३ बजे उद्घाटन गर्ने कार्यक्रम छ । प्रधानमन्त्रीका प्रेस सल्लाहकार रामरिझन यादवका अनुसार प्रधानमन्त्री भट्टराई नेतृत्वको टोली आजै बेलुकी नेपाल फर्किने कार्यक्रम छ । 

 

बिहारको शासन व्यवस्था नितिशकुमारका हातमा आएपछि भएको परिवर्तनबारे छलफल गर्न आजदेखि ‘बदलिँदो बिहार सम्बन्धी विश्व सम्मेलन’ हुन लागेको हो । सम्मेलनमा बिभिन्न २४ देशका राजनीतिज्ञ, अर्थशास्त्री, नागरिक अधिकारकर्मी, नीति निर्माता लगायतले भाग लिनेछन । 

 

सम्मेलनको बिहार फाउन्डेसन, एसियाली विकास अनुसन्धान ईन्स्टिच्युट (एडिआरआई), मानव विकास ईन्स्टिच्युटले संयुक्त रुपमा आयोजना गरेका हुन् । 

 

सुरक्षा व्यवस्था कडा

 

बिहार सम्मेलनका लागि विशिष्ट पाहुनाहरुको सुरक्षाका लागि बिहारको राजधानी पटनामा व्यापक सुरक्षाकर्मी परिचालन गरिएको छ । कार्यक्रम स्थल पटनाको एसके मेमोरियल हल वरपर १५ सय सुरक्षाकर्मी परिचालन गरिएको र अन्य यातायात बन्द गरिएको टाइम्स अफ ईन्डियाले जनाएको छ ।
