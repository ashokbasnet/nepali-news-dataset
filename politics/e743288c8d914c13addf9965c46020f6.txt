संविधानका विवादित विषयमा विकल्प खोज्न बारको माग

चितवन, चैत ७ – नेपाल बार एसोसिएसनले संविधानका विवादित विषयमा विकल्प खोज्न माग गरेको छ । चितवनमा भएको एसोसिएसनको १३ औं राष्ट्रिय सम्मेलनले उच्चस्तरीय कार्यदल बनाएर विवादित विषयको विकल्प खोज्न माग गरेको हो ।
सम्मेलनले जारी गरेको १५ बुँदे घोषणापत्रमा विकल्प बारे कार्यदलले नै टुंग्याउने भनिएको छ ।  समानुपातिक, समावेशी सिद्धान्तका आधारमा राजनीतिक स्थायित्व कायम गर्न मिश्रित निर्वाचन प्रणाली अवलम्बन गरी थ्रेसहोल्डको व्यवस्था गर्न पनि माग गरिएको छ ।
संघीयताको आवश्यकतालाई मनन गर्दै न्यायाधीशको नियुक्ति र कार्वाही गर्नका लागि गठन हुने न्याय परिषदको पुर्नसंरचना गरी समावेशी प्रतिनिधित्वको सुनिश्चित गर्दै एक स्वतन्त्र व्यक्तिको अध्यक्षतामा बारको प्रतिनिधित्व समेत रहने गरी न्याय परिषद गठन गरी न्याय परिषदभित्रै नियुक्ति र कार्वाहीका लागि अलग–अलग संरचना बनाउँन संविधानसभा समक्ष माग गरिएको छ ।
न्यायपालिका भित्र भष्ट्राचार भएको तथ्य न्यायपालिकाका दस्ताबेजले पुष्टि गरेको अवस्थामा कारबाही अघि नबढाइएकोमा ध्यानाकर्षण भएको बारले जनाएको छ । पाँच गतेदेखि तीन दिनसम्म भएको सम्मेलनमा न्याय र कानुनसंग सम्वन्धीत नौ वटा क्षेत्रका ९३ वटा कार्यपत्र प्रस्तुत गरिएको थियो ।
