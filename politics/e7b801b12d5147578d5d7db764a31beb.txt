मोदीका विशेष दूत र ओलीबीच दुईघण्टा छलफल

काठमाडौं, असोज १ – भारतीय प्रधानमन्त्री नरेन्द्र मोदीका विशेष दूत एस जयशंकरले एमाले अध्यक्ष केपी शर्मा ओलीसँग दुईघण्टा भेटवार्ता गर्नुभएको छ । शुक्रबार काठमाडौं आएलगत्तै ओलीलाई भेट्न उहाँकै निवास भक्तपुर बालकोट जानुभएका जयशंकरले एकघण्टा सामुहिक र अर्को एकघण्टा व्यक्तिगत रुपमा ओलीसँग भेट गर्नुभएको हो । 
सामुहिक भेटमा एमालेका प्रमुख सचेतक अग्नि खरेल तथा भारतीय पक्षबाट जयशंकरका साथै राजदूत रन्जित रे, भारतीय विदेश मन्त्रालयका सहसचिव अभय ठाकुर र दूतावासका अधिकारी सहभागी थिए । 
ओलीका स्वकीय सचिव रमेश आचार्यका अनुसार भारतीय प्रधानमन्त्रीका विशेष दूतले नेपालमा संविधानसभाबाट संविधान जारी हुन लागेकोबारे चासो व्यक्त गर्नुभएको थियो । जवाफमा ओलीले ९० प्रतिशतभन्दा बढी सभासदको सहभागितामा नयाँ संविधान जारी हुन लागेको र जारी हुने बेलासम्म असन्तुष्ट केही दलका सभासदको समेत उपस्थिति र समर्थन रहने जानकारी गराउनुभएको थियो ।
‘संविधानसभाबाट संविधान जारी गर्ने नेपाली नागरिकको वर्षौंदेखिको सपना साकार हुन लागेको छ, संविधान जारी हुने बेलासम्म केही असन्तुष्ट दलका सभासदको समेत समर्थन हुनेछ’ ओलीको भनाई उद्धृत गर्दै आचार्यले भन्नुभयो । फोरम लोकतान्त्रिकका अध्यक्ष विजयकुमार गच्छदार नेतृत्वको मोर्चाले संविधान जारी हुने बेलासम्म समर्थन जनाउने ओलीको संकेत थियो ।
ओलीले नयाँ संविधानको जगमा उभिएर असन्तुष्ट दल र पक्षका उचित मागलाई सम्बोधन गर्नेगरी कुरा भैरहेको जानकारी गराउनुभएको थियो । संविधान जारी भैसकेपछि पनि अरु असन्तुष्ट दल र पक्षले समर्थन जनाउने ओलीले विश्वास व्यक्त गर्नुभयो । 
भारतीय प्रधानमन्त्रीका विशेष दूत जयशंकरले नेपालमा संविधानसभाबाट संविधान बनाउने अभियान पूरा हुन लागेकोमा भारत सरकार र भारतीय जनता निकै खुशी भएको बताउनुभयो । उहाँले आपूmहरुले यही खुशी साटासाट गर्न लागेको पनि उल्लेख गर्नुभयो । ‘आन्दोलनरत दल पनि सहभागी भएको भए राम्रो हुन्थ्यो’ ओलीसँग जयशंकरले भन्नुभयो, ‘सबैलाई समेटेर जानुपर्ने हाम्रो धारणा भएपनि नेपालको आन्तरिक मामिला नेपालले नै हल गनुपर्छ र आवश्यक परेमा हामी सहयोग गर्न तयार छौं ।’
