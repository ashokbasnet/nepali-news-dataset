जस्तापाता आयातमा ५० प्रतिशत राजस्व छुट दिने सरकारको निर्णय

काठमाडौं, जेठ २२ – सरकारले जस्तापाताको आयातमा ५० प्रतिशत राजस्व छुट गर्ने निर्णय गरेको छ । मन्त्रीपरिषदको शुक्रबार दिउँसो प्रधानमन्त्री निवास बालुवाटारमा बसेको बैठकले मुलुकभित्रका स्टिल उद्योगले माग धान्न नसकेको भन्दै जस्तापाताको आयातमा ५० प्रतिशत छुट दिने निर्णय गरेको हो ।
मन्त्रीपरिषदले जस्तापाताको आपूर्तिमा वाणिज्य तथा आपूर्ति मन्त्रालय मातहतका नेशनल ट्रेडिङ र साल्ट ट्रेडिङलाई संलग्न गराउने निर्णय पनि गरेको छ । सरकारले भूकम्प प्रभावितलाई परिचयपत्र वितरण गर्ने काममा सरकारी विद्यालयका प्रधानाध्यापकलाई परिचालन गर्ने निर्णय गरेको छ ।
भूकम्प प्रभावितको संख्या ठूलो भएका कारण गाविस सचिवबाट मात्र परिचयपत्र वितरणको काम सम्भव नभएको भन्दै मन्त्रीपरिषदले सरकारी विद्यालयका प्रधानाध्यापकलाई परिचालन गर्ने निर्णय गरेको हो ।
मन्त्रीपरिषदले भूकम्प प्रभावित जिल्लाका कृषकको दुई आर्थिक वर्ष ०७१/०७२ र ०७२/०७३ को मालपोत मिनाहा गर्ने निर्णय पनि गरेको छ । मन्त्रीपरिषदले राजनीतिक नियुक्तिको निर्णय पनि गरेको छ ।
मन्त्रीपरिषदले प्रधानमन्त्री सुशील कोइरालाको प्रेस सल्लाहकारमा पत्रकार प्रतिक प्रधानलाई तथा अवैतानिक दैवी प्रकोप सल्लाहकारमा राम थपलियालाई नियुक्त गरेको छ ।
मन्त्रीपरिषद बैठकले नेपाल चलचित्र विकास बोर्डको अध्यक्षमा चलचित्र निर्माता संघका अध्यक्ष राजकुमार राईलाई तथा सांस्कृतिक संस्थानको अध्यक्षमा उद्योग राईलाई नियुक्त गर्ने निर्णय गरेको छ ।
