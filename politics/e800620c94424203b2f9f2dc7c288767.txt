संसद बैठक छाडेर सांसदहरु अाइएनजिओको कार्यक्रममा, तीन विधेयक रोकियो

प्रकाश ढकाल/उज्यालो ।
काठमाडौं, भदौ २४ – प्रधानमन्त्री पुष्पकमल दाहालले संसदमै सरकारको प्रमुख दायित्व संविधान कार्यान्वायन भएको बताएको भोलिपल्टै त्यसका लागि आवश्यक तीन विधेयक रोकिएको छ । 
सत्ता पक्षले संसदमा गणपुरक संख्या पुर्‍याउन नसक्दा संविधान कार्यान्वयनका लागि अत्याआवश्यक तीनवटा विधेयक रोकिएको हो । 
अधिकांश सांसदहरु हाजिर गरेर बुढानिलकण्ठस्थित पार्क भिलेज रिसोर्टमा भएको नेशनल डेमोक्रेटिक इन्ष्टिच्यूट (एनडिआई) अन्तर्राष्ट्रिय गैरसरकारी संस्थाको कार्यक्रममा भाग लिन गएका कारण गणपुरक संख्या नपुगेको हो । 
शुक्रबारको कार्यसूचीमा न्याय सेवा आयोग विधेयक, न्याय प्रशासन विधेयक र न्याय परिषद् विधेयक पातिर गर्ने कार्य सूची भए पनि गणपुरक संख्या नपुग्दा आइतबारका लागि सरेको छ । 
संसदमा कुनै पनि प्रस्ताव पारित हुन एक तिहाइ अर्थात एक सय ४९ जना सांसद उपस्थित हुनुपर्ने भए पनि एक सय  २६ जना मात्र उपस्थित भएपछि विधेयक पारित हुन नसकेको हो । 
बैठकमा न्याय सेवा आयोग विधेयक पारितका लागि सभामुख ओनसरी घर्ती प्रस्तुत गर्दा गणपुरक संख्या नभएको भन्दै नेमकिपाका सांसद डिल्ली काफ्लेले नियमआपत्ति गर्नुभएको थियो । असोज ३ गतेभित्र पुनरावेदन अदालतलाई उच्च अदालतमा परिणत गर्न न्याय प्रशासन विधेयक पारित हुनुपर्ने भए पनि सत्ता पक्षको हेलचक्र्याइँका कारण विधेयक पारित हुन नसकेको हो ।
घण्टी बजेपछि महरा हिँडे
सांसद डिल्ली काफ्ले नियमआपत्ति गरेपछि उपस्थित सांसदको संख्या गन्न सभामुखले विभाजन घण्टी बजाउँदा संसद भवनभित्रै रहेका उपप्रधान तथा अर्थमन्त्री हिड्नुभएको थियो । गणपुरक संख्याको विषय उठेपछि तीन मिनेट विभाजन घण्टी बजाइन्छ त्यसबेला बाहिर रहेका सांसदसमेत सभाहलभित्र प्रवेश गर्नुपर्ने हुन्छ । 
तर संसद परिसरभित्रै रहेका महरा विभाजन घण्टी बजेपछि सभाहल प्रवेश गर्नुभको साट्टो गाडी चढेर अन्तै हिड्नुभएको हो । संसदमा पेश हुने अधिकांश विधेयक सरकारी हुने भएकाले आवश्यक संख्या पुर्‍याउने जिम्मेवारी पनि उसैको हो । 
तर संविधान कार्यान्वयनका लागि तत्काल आवश्यक पर्ने विधेयक पारित गर्न गणपुरक संख्याको प्रश्न उठेका बेला उपप्रधानमन्त्री नै हिँड्नु गम्भीर विषय हो ।  सांसद हाजिर गरेर हिँडेका कारण गणपुरक संख्या नपुगेको हो । संसदको अर्को बैठक आइतबार बिहान ११ बजेका लागि राखिएको छ ।
