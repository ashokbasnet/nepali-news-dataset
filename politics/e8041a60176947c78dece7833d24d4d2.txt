सबैको सहमतिमै संविधान ल्याउन दलहरुलाई राष्ट्रपतिको आग्रह

काठमाडौं, माघ ३ – राष्ट्रपति डा. रामवरण यादवले सहमतिबाटै संविधान ल्यानउन दलहरुलाई आग्रह गर्नु भएको छ । संविधान जारी गर्ने भनिएको माघ ८ गते नजिकिएसँगै दलहरुबीचको दुरी बढेका बेला राष्ट्रपति यादवले सत्ता पक्ष र विपक्षी दलका नेतासँग छलफल गरेर सहमतिमा जोड दिन आग्रह गर्नु  भएको हो ।
राष्ट्रपति डा. यादवले सहमतिको प्रयासस्वरुप शनिबार सत्तापक्ष र विपक्षी दलका नेतालाई पालैपालो शितल निवास बोलाएर दलहरुबीचको दुरी कम गर्ने विषयमा छलफल गर्नुभएको हो ।
सुरुमा नेपाली कांग्रेस र नेकपा एमालेका शीर्ष नेतासँग परामर्श गरेका राष्ट्रपति डा. यादवले लगत्तै एकीकृत नेकपा माओवादी र मधेसवादी दलका शीर्ष नेतासँग छलफल गर्नुभएको हो ।
कांग्रेस र एमालेका शीर्ष नेतासँगको छलफलमा राष्ट्रपति डा. यादवले संविधान दुरगामी महत्व राख्ने दस्तावेज भएको र माघ ८ गते संविधान जारी हुने सम्भावना टरेकाले दुई तिहाइ बहुमतभन्दा सहमतिबाटै संविधान ल्याउने प्रयास गर्न सुझाव दिनुभयो ।
उहाँले प्रमुख दलका नाताले सहमतिको वातावरण बनाउने जिम्मेवारी कांग्रेस र एमालेको भएको पनि बताउनुभयो । राष्ट्रपतिले दुई तिहाइ बहुमतबाट संविधान जारी गर्दा भविष्यमा द्वन्द्व निम्तिनेतर्फ सचेत हुन आग्रह गर्दैै संविधान निर्माणको काममा गम्भीर हुन आग्रह गरेको परामर्शमा सहभागी कांग्रेस र एमालेका नेताले बताएका छन् ।
जवाफमा कांग्रेस र एमालेका शीर्ष नेताले आफूहरु सहमतिकै पक्षमा रहेपनि एमाओवादी र मधेसवादी दल सहमति गर्न इमान्दार नभएको भन्दै सहमति नहुने अवस्था देखिएकाले अब दुई तिहाइ बहुमतको प्रक्रियामा  जाने बताएका थिए ।
लगतै राष्ट्रपति भवन पुगेका एमाओवादी र मधेसवादी दलका नेतालाई पनि राष्ट्रपति डा. यादवले नागरिकले नयाँ संविधान पर्खिएको ६ वर्ष भैसकेको भन्दै जतिसक्दो चाँडो संविधान जारी गर्ने काममा गम्भीर हुन आग्रह गर्नुभयो ।
उहाँले संविधान जारी गर्नुपर्ने बेलामा आन्दोलनतर्फ लागेकामा असन्तुष्टि जनाउँदै आपसमा छलफल गरेर सहमतिमा पुग्न सुझाव दिनुभयो । उहाँले संविधान सबैको साझा दस्तावेज भएको भन्दै कसैले पनि आफ्ना एजेण्डा मात्र समावेशगर्नका लागि अडान दिन नहुने समेत बताउनुभयो ।
