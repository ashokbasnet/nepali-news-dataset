प्रधानमन्त्री भट्टराई र डेलिसीबीच शान्ति प्रकृयाका बारेमा छलफल

काठमाडौं, माघ १८ - अमेरिकी राजदुत स्कट एच डेलिसीले प्रधानमन्त्री डाक्टर बाबुराम भट्टराईसंग शान्ति प्रकृयाका विषयमा छलफल गर्नुभएको छ । प्रधानमन्त्री तथा मन्त्रीपरिषद्को कार्यालय सिंहदरबारमा बिहान झण्डै आधा घन्टा भएको भेटमा राजदुत डेलिसीले नेपालको शान्ति प्रकृया, संविधान लेखनको काम, संसदमा देखिएको गतिरोध लगायतका विषयमा जिज्ञासा राख्नु भएको थियो ।

 

जवाफमा प्रधानमन्त्री भट्टाराईले शान्ति र संविधानको काम निकै अघि बढेको बताउनु भयो । प्रधानमन्त्रले स्वेच्छिक अवकासमा जाने लडाकुको विदाई प्रकृया शुरु भएको र राज्य पुनर्संरचना आयोगले पनि आफ्नो प्रतिवेदन बुझाइ सकेकाले निर्धारित समयमै शान्ति र संविधानको काम अघि बढ्ने बताउनुभयो ।

प्रधानमन्त्रीका प्रेस सल्लाहकार रामरिझन यादवका अनुसार जनसत्ताका लिखतलाई मान्यता दिने निर्णय सर्वोच्च अदालतले कार्यान्वयन नगर्न भनेकाले अहिले निर्णय कार्यान्वयन नहुने प्रधानमन्त्रीले भन्नुभएको थियो ।   आफ्नो नेपाल बसाई सकिँदै गर्दा डेलिसीले आपसी सम्बन्ध, नेपालको शान्ति प्रकृया र संविधान लेखन प्रकृयाका विषयमा प्रधानमन्त्रीसंग छलफल गर्नुभएको हो ।
