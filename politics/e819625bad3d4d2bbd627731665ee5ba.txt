अधिकारी दम्पतीलाई रेग्मीको यस्तो अनुरोध

काठमाडौ, भदौ १३ – छोराको हत्यारालाई कार्बाहीको माग गर्दै वीर अस्पतालको शैयामा खानु न खुट्नुसँग सुतिरहेका गोरखाका बृद्ध दम्पतीलाई मन्त्रिपरिषदका अध्यक्ष खिलराज रेग्मीले बिहीबार विहान भेट्नुभएको छ ।
अस्पतालको इमर्जेन्सीमा रहेका गोरखा फुजेलका नन्दप्रसाद र गंगामाया अधिकारीलाई रेग्मी भेट्न जाँदा पत्रकारलाई भित्र जान दिइएन ।
आधाघण्टापछि बाहिर निस्किएर रेग्मीले भन्नुभयो ‘मैले उहाँहरुलाई अनसन फिर्ता लिन आग्रह गरें । हत्याको मुद्दा बारेमा अनुसन्धान र न्यायिक प्रकृया गम्भीर ढंगले अगाडि बढेको छ । अहिलेको स्थितिमा तपाईंहरुले जीवनरक्षाको लागि खानेकुरा र औषधि लिनुस् । जीवनरक्षा पहिलो महत्वपूर्ण कुरा हो । राज्यले न्यायोचित हिसाबले संविधान र कानुन बमोजिम न्यायिक प्रक्रिया अगाडि बढाएको छ । यसमा विश्वस्त भएर जीवनरक्षाको लागि तपाईंहरु अगाडि बढ्नुपर्छ भनेँ ।’
तर अधिकारी दम्पत्तीले रेग्मीको आग्रहमा कुनै प्रतिक्रिया दिएका छैनन् । छोरा कृष्णप्रसादलाई हत्या गर्नेलाई पक्राउ नगरेसम्म आफूहरुले अनसन नतोड्ने अधिकारी दम्पतीले बताउँदै आएका छन् ।
