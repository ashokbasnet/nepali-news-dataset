बाजुराका मतदान केन्द्रमा सञ्चार समस्या, सूचनाका लागि चिठ्ठी पुर्‍याउन प्रहरी खटाइयो

निमेन्द्र शाही/उज्यालो ।
बाजुरा, असार ३ – बाजुराका पाँच गाउँपालिका र चार नगरपालिकाका ६९ वडामा ७० वटा मतदान स्थल, ९२ वटा मदतान केन्द्र तोकिएको छ । भूगोलको समस्याले सञ्चार सेवा नभएका केन्द्रमा सम्पर्क गर्न कठीन देखिएको छ । 
समस्या समाधानका लागि चिठ्ठी बोकेर प्रहरी कुदाउने तयारी गरिएको छ । जिल्लाका पूर्वी क्षेत्रका मतदान केन्द्रमा नेपाल टेलिकम र अन्य कुनै पनि दुरसञ्चार कम्पनीको सेवा सञ्चालनमा छैन ।   
दोस्रो चरणको स्थानीय तहको निर्वाचनको जिल्ला निर्वाचन कार्यालयले प्रकाशन गरेको अन्तिम मतदाता नामावली अनुसार ३२ हजार ५ सय २१ पुरुष, ३२ हजार ४ सय २७ महिला र दुई जना तेस्रो लिङ्गी गरी ६४ हजार ९ सय ५० जनाले मताधिकार प्रयोग गर्न पाउने भएको जिल्ला निर्वाचन अधिकारी शुभद्रा गौतमले जानकारी दिनुभयो ।
जिल्ला सुरक्षा समितिले जिल्लाको सुरक्षाको लागि रणनीति अबलम्बन गरी सकेको छ । जसमा जिल्ला भर रहेका ९२ मतदान केन्द्र मध्ये ३३ वटा मतदान केन्द्र अति संवेदनशिल, ३० वटा संवेदनशिल र ९ वटा सामान्य मानेर सुरक्षाको प्रबन्ध गरीएको छ । प्रमुख जिल्ला अधिकारी देबेन्द्र लामिछानेले सञ्चार सेवा नभएका ठाउँमा जानकारी दिनको लागि ‘प्रहरी परीचालन गरेर दुबै केन्द्रको बिचसम्म जाने र चिठ्ठी दिएर खबर आदान प्रदान गर्ने प्रबन्ध गरेको बताउनुभएको छ । ‘अन्य बिकल्प नभए पछि मान्छेलाई परिचालन गर्नुपर्ने बाध्यता छ’ उहाँले भन्नुभयो । 
भौगोलिक रुपमा बिकट रहेको बाजुराको हिमाली गाउँपालिकाका तीन वटा मतदान केन्द्र, गैमुलको दुई केन्द्रमा सञ्चार सेवा उपलब्ध नभएका कारण समस्या हुने देखिएको छ । जिल्ला सदरमुकामबाट पाँच–छ दिनको पैदल दुरीमा रहेका मतदान केन्द्रहरुमा सुरक्षा निकायका प्रतिनिधि र अन्य कर्मचारी खटाई सकिएको छ । 
बाजुरामा निर्वाचन बिथोल्ने दलहरुको गतिबिधि शुन्य प्राय छ । बिप्लप माओवादीका केही कार्यक्रता सुरक्षा निकायको नियन्त्रणमा राखिएको छ । जिल्ला बाहिरबाट सुरक्षाकर्मी थप समेत गरिएको छ । भैगोलिक समस्याका कारण केही चुनौतीहरु देखिएको मुख्य निर्वाचन अधिकृत हेमबहादुर सेनले बताउनुभयो ।
‘राजनीतिक दलहरुले गतिबिधि तीब्र रुपमा सञ्चालन गरेको र प्रचारका क्रममा समस्या आउन सक्ने भएकाले तयारी गरिएको छ’ प्रमुख जिल्ला अधिकारी देबेन्द्र लामिछानेले भन्नुभयो, ‘अर्कोतिर भैगोलिक कठीनाइले ठूलो चुनौती थपेको छ । यसले गर्दा सञ्चार सम्पर्क गर्न कठीन भएको छ ।’
