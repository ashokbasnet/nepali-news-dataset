संविधानसभा पुनःस्थापनाको माग गर्दै पूर्व सभासदद्वारा प्रचण्डसित भेट

काठमाडौं, असार ३१ – संविधानसभा पुनःस्थापनाका लागि अभियान थालेका बिभिन्न दलका पूर्वसभासद्हरुले एकीकृत नेकपा माओवादीका अध्यक्ष पुष्पकमल दाहाल प्रचण्डसित छलफल गरेका छन् । संविधानसभा पुनःस्थापनाको लागि दबाब दिने अभियान अन्तर्गत प्रचण्डसँग छलफल गरेको र दिउँसो एमाले अध्यक्ष झलनाथ खनालसँग छलफल गर्ने काँग्रेसका पूर्व सभासद शोभाकर पराजुलीले जानकारी दिनुभयो ।

 

भेटमा प्रचण्डले पुनःस्थापनाबारेमा काँग्रेस र एमालेका नेताहरुसँग पछि छलफल भएको र पूर्व सभासद्हरुको मागमा आफू सकारात्मक भएको बताउनु भएको छ । उहाँले एकीकृत माओवादीको जारी केन्द्रीय समिति बैठक र भोलिदेखि शुरु हुने विस्तारिक बैठकमा पनि कुरा राख्ने बताएको पराजुलीले जानकारी दिनुभयो ।

पूर्व सभासदहरुले गत शुक्रबार काँग्रेस सभापति सुशील कोइराला र नेकपा–माओवादीका अध्यक्ष मोहन बैद्य किरणसित छुट्टाछुट्टै भेटवार्ता गरेका थिए ।
