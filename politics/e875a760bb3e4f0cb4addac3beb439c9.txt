पत्रकार हत्याका आरोपी पक्रेकोमा नेकपा - माओवादीको आपत्ति

काठमाडौं, पुस २३ - पत्रकार डेकेन्द्रराज थापाको हत्या अभियोगमा आफ्ना कार्यकर्ता पक्राउ परेको भन्दै नेकपा–माओवादीले आपत्ति जनाएको छ । 

नेकपा–माओवादी भेरी–कर्णाली राज्य समिति सेक्रेटरी भरत बम ‘रणवीर’ले सोमवार प्रेस विज्ञप्ति जारी गरी पक्राउप्रति आफ्नो गम्भीर ध्यानाकर्षण भएको जनाउनु भएको हो ।

पार्टी केन्द्रिय कमिटि र दैलेख जिल्ला कमिटिले पनि पक्राउप्रति यसअघि नै आपत्ति जनाई सकेका थिए ।

जिल्ला प्रहरी कार्यालय दैलेखले पत्रकार थापाको हत्या अभियोगमा लछीराम घर्ती, हरिलाल पुनमगर, बीरवहादुर केसी, निरकबहादुर घर्तीमगर र जयवहादुर शाहीलाई गत शनिवार पक्रेको थियो ।

नेकपा–माओवादी भेरी–कर्णाली राज्य समिति सेक्रेटरी भरत बम ‘रणवीर’ले जारी गरेको विज्ञप्ति जस्ताको तस्तै




मिति : २३ पौष, २०६९

प्रेस–विज्ञप्ति

यही मिति २०६९ पौष १९ र २१ गतेका दिन हाम्रो पार्टी नेपाल कम्युनिस्ट पार्टी–माओवादी दैलेख जिल्लाका कमरेडहरु भेरी–कर्णाली राज्य समिति सचिवालय सदस्य जयबहादुर शाही (क.प्रसिद्ध), राज्य समिति सदस्य हरीलाल पुन मगर (क.हर्षित), जिल्ला समिति सचिवालय सदस्य नीरक घर्तीमगर (क.जीवन्त), जिल्ला समिति सदस्य लछिराम घर्तीमगर (क.प्रकाश) र एकीकृत नेकपा (माओवादी) जिल्ला कमिटी सचिवालय सदस्य बिरबहादुर खत्री (क.विसारत)लाई प्रहरी प्रशासनद्धारा गिरफ्तार गरिएको घटनाप्रति हाम्रो पार्टीको गम्भीर ध्यानाकर्षण भएको कुरा पार्टी केन्द्रको पौष २१ गते र दैलेख जिल्लाको पौष २२ गतेको प्रेस विज्ञप्तिमार्फत सार्वजनिक भइसकेको छ ।
हाम्रा पार्टीका जिम्मेवार कमरेडहरुलाई जथाभावी रुपमा गाउँघरमा गएर गिरफ्तार र धरपकड गरिनु, गिरफ्तार कमरेडहरुलाई पार्टी वा घर परिवारलाई समेत भेट्न नदिनु, गिरफ्तार व्यक्तिहरुले बयान दिएको या स्वीकार गरेको भनेर अनर्गल÷एकोहोरो प्रचारबाजी गरिनु र गिरफ्तार गरिसकेपछि चार जना कमरेडहरुको नाममा थप किटानी जाहेरी गरिएको प्रचार गर्नुले यो सरकार र गृह प्रशासनको षड्यन्त्र एवं तानाशाहीपन प्रकट हुन्छ । गिरफ्तार गरिसकेपछि मात्र नाटकीय ढंगले वहाँहरुको नाममा किटानी जाहेरी गरिएको प्रचार गरिनुले नै उहाँहरु निर्दोष भएको पुष्टि गर्दछ । निर्दोष व्यक्तिहरुलाई षड्यन्त्र गरी फसाउन खोजेको स्पष्ट हुन्छ ।
हाम्रो पार्टीको सातौं महाधिवेशनको पूर्व सन्ध्यामा भएको सो गिरफ्तारी र धरपकड महाधिवेशन भाँड्ने कुत्सित मनसायबाट प्रेरित रहेको छ । जनयुद्धकालमा भएका यसप्रकारका घटनाहरु आपसी मेलमिलाप र सहमतिको माध्यमबाट समाधान गर्ने विगतको विस्तृत शान्ति सम्झौतालाई सरकार र गृह प्रशासनको यस कदमले गम्भीर उल्लघंन गरेको छ । यसले शान्ति सम्झौता उल्लंघन गरेको मात्रै छैन, देशलाई द्वन्द्वतिर धकेल्ने षड्यन्त्र लुकेको त छैन भन्ने गम्भीर प्रश्नसमेत खडा गरेको छ । सरकारको यस कदमको हाम्रो पार्टी घोर भत्र्सना गर्दछ । साथै हाम्रा गिरफ्तार गरिएका निर्दोष कमरेडहरुलाई अबिलम्ब रिहाई गर्न हाम्रो पार्टी पुनः जोडदार माग गर्दछ । यदि गिरफ्तार गरिएका कमरेडहरुलाई तत्काल रिहाई नगरिएमा त्यसको जिम्मा सम्बन्धित पक्षले लिनुपर्ने कुरा पनि हामी यसै विज्ञप्तिमार्फत स्पष्ट गर्न चाहान्छौं ।

भरत बम ‘रणवीर’
सेक्रेटरी
भेरी–कर्णाली राज्य समिति
नेकपा–माओवादी
