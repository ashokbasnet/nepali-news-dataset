कांग्रेसको नेतृत्व चयनका लागि भएको चुनावको मतगणना सुरु गर्ने निर्णय

प्रकाश ढकाल/उज्यालो । 
काठमाडौं, फागुन २४ - नेपाली कांग्रेसको नयाँ नेतृत्वको लागि भएको चुनावको मतगणना सुरु हुने भएको छ । पार्टी सभापतिले महाधिबेशनमा मनोनयन गरेका ३० जनाले मत खसाल्न नपाएपछि भएको विवादका कारण मतगणनामा ढिलाई भएको थियो । 
सभापतिका उम्मेदवार रामचन्द्र पौडेल पक्षले ३० जनाले मत हाल्न पाउनु पर्ने माग गरेको थियो भने शेरबहादुर देउवा पक्षले मत हाल्न नपाउने निर्वाच समितिको निर्णयलाई स्वीकार गरेको थियो । ३० जना प्रतिनिधिले भने आफूहरुलाई मत हाल्न नदिए अदालतमा जाने चेतावनी दिँदै आएका छन् ।
निर्वाचन समितिका बहुमत सदस्यले ३० जनाले मत खसाल्न नपाउने गरि गरेको निर्णयका आधारमा मतगणना सुरु गर्न लागिएको हो । ३ सदस्यीय निर्वाचन समितिमा रहेका गोपालकृष्ण घिमिरेले उनीहरुलाई मत हाल्न दिनु पर्ने फरक मत राख्नु भएको थियो । 
निर्वाचन समितिका संयोजक राधेश्याम अधिकारी र खम्बबहादुर खातीले भने ३० जनालाई मत हाल्न नदिने निर्णय गर्नुभएको थियो । कांग्रेसको विधानमा मनोनित प्रतिनिधिलाई मतदानको अधिकार हुने भनेर स्पष्ट नलेखिएका कारण उनीहरुलाई मतदान  गर्न दिन नसकिएको निर्वाचन समितिका सहयोग तथा पार्टी कार्यालयका सचिव प्रदीप पराजुलीले जानकारी दिनुभयो ।
