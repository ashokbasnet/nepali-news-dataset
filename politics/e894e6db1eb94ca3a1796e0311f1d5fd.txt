फरक बिचार राख्नेलाई निकाल्ने गलत प्रवृत्ति पार्टीमा कायम रहेको प्रचण्डको भनाई

काठमाडौं, भदौ २३ - एकीकृत नेकपा माओवादीका अध्यक्ष पुष्पकमल दाहालले फरक विचार राख्नेलाई पार्टीबाट निकाल्ने प्रवृत्ति गलत भएपनि  त्यो प्रवृत्ति पार्टीमा अझै कायम रहेको स्वीकार गर्नुभएको छ ।
आफूले संचालन गरेको जनयुद्धमा ज्यान गुमाएका नेता सुरेश वाग्लेको स्मृतिमा एमाओवादीले सोमबार पार्टी कार्यालय कोटेश्वरमा गरेको कार्यक्रममा एमाओवादी अध्यक्ष दाहालले फरक विचार राख्नेलाई धकेल्ने प्रवृत्तिका कारण पार्टी कमजोर अवस्थामा पुगेको बताउनुभयो ।
उहाँले नयाँ शक्ति निर्माणको वहस चलाइरहेका पार्टीका पूर्व उपाध्यक्ष डा. बाबुराम भट्टराईप्रति लक्षित गर्दै पार्टी विभाजनबाट विरोधी शक्तिलाई फाइदा पुग्ने भएकाले अलग भान्सा बनाएपछि बाक्लो दाल खान पाइन्छ भन्ने सोच त्याग्न आग्रह गर्नुभयो ।
एमाओवादी अध्यक्ष दाहालले पार्टीले अब विभाजन सहन नसक्ने पनि बताउनुभयो । उहाँले पार्टीका नेता तथा कार्यकर्तामाझ पटकपटक विभाजनको पीडा भोग्नुपरेका कारण नै पार्टी कसैले पनि नटेर्ने अवस्थामा पुगेको र शिर निहु¥याउनुपर्ने अवस्था आएको गुनासो पोख्नुभयो ।
एमाओवादी अध्यक्ष दाहालले सबै मतमतान्तरलाई विर्सि पार्टीलाई एक ढिक्का बनाएर अगाडि बढ्नुको विकल्प नरहेको बताउनुभयो । उहाँले आन्दोलनका उपलब्धीको रक्षा गर्न परिवर्तनकारी संविधान बनाउन जरुरी रहेको र त्यसका लागि आवश्यक परे संघर्ष गर्ने बताउनुभयो । उहाँले नेकपा माओवादीसँगको एकतामा जोड दिंदै त्यसका लागि लचकता अपनाउनका लागि तयार रहन  पार्टीका नेतासँग आग्रह गर्नुभयो ।
कार्यक्रममा जनयुद्धमा मारिएका सुरेश वाग्लेका छोरा विकास वाग्लेले जनयुद्धको उद्देष्य अझै पूरा नभएको भन्दै आपसी विवाद्मा नअल्झी एकताबद्ध भएर काम गर्न शिर्ष नेताहरुसँग आग्रह गरेका थिए ।
