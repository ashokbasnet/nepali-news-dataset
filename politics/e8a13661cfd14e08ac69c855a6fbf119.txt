‘धर्म गर्न’ राप्रपाको महाधिवेशनमा

काठमाडौं, फागुन ७ – उमेरले ६० वर्ष नाघेपनि दोलखा चरीकोटकी ताराकुमारी बस्नेतको शरीरमा जाँगर र बोलीमा दम कम छैन । हसिलो मुहार अनि बोलिरहनुपर्ने स्वभावकी ताराकुमारी काठमाडौंमा चलिरहेको राप्रपाको एकता महाधिवेशनमा भाग लिन आएका बेला भेटिनुभयो । ‘धर्म गर्न आएकी नानी अधिवेशनको उद्घाटन समारोहको र्‍यालीमा भेटिएकी उहाँले भन्नुभयो ‘खासै धेरै बुझेकी त छैन तर नेताहरुले धर्म मिल्छ जाउँ भने अनि कसरि नआउनु ?’ राजनीतिबारे खासै जानकारी नभए पनि राप्रपाको अधिवेशनमा जाँदा धर्म मिल्ने राप्रपाका गाउँस्तरीय नेताहरुले भनेपछि उहाँलाई पनि काठमाडौं आउने बस चढ्ने हुटहुटी चल्यो । ‘जीवनमा धेरै पाप गरियो’, उहाँले थप्नुभयो ‘गाउँमा धेरैजना भूकम्पपछि धर्म गर्न मन्दिर गए म गएकी थिइन यता आउँदा धर्म मिल्छ भन्ने थाहा पाएपछि आउँआउँ लागेर आएकी ।’
राप्रपाको एकता महाधिवेशनको उद्घाटनको र्‍यालीमा हिँडिरहेका बेला उहाँले आफूलाई नेताले केही गरिदिन्छन् भन्ने कुरामा भने रत्तिभर विश्वास नभएको बताउनुभयो । उँहाले व्यङग्यात्मक शैलीमा भन्नुहुन्छ, ‘भीरैमा सेती गाई, जुन पार्टी आएनी हाम्लाई यत्तिकै ।’ 
निकै फरासिली ताराकुमारी दोलखाको जिल्लास्तरीय महिला समूहमा आवद्ध हुनुहुन्छ । औपचारिक पढाइलेखाइ नभएपनि कविता र गीत कथ्न र भन्न उहाँलाई यसले छेकेको छैन । लेखेर राख्नै पर्दैन मुखैले कण्ठ पार्न सक्नुहुन्छ । ‘भूकम्प गएपछि कविता र गीत गाएरै म महिला समूहको अध्यक्ष भएकी हुँ, उहाँले दङ्ग पर्दै सुनाउनुभयो ‘गीत सुनाउँदा सुनाउँदै राप्रपाले धर्म हुन्छ जाउँ भने अनि काठमाडौं आएँ ।’ उहाँलाई पार्टीले जाउँ भनेको ठाउँमा जादा धर्म हुन्छ भन्ने विश्वास छ अरे । त्यही भएर महिला समूहका अरु साथीलाई पनि लिएर राप्रपाले ब्यवस्था गरेको होइन आफै सार्वजनिक गाडीमा भाडा तिरेर धर्म गर्न काठमाडौं आउनुभयो । अझै धेरै धर्म त बुढेसकालमा केही सेवा गर्न पाए मिल्थ्यो भन्ने आफूले गरेको पाप कट्नेमा विश्वस्त हुनुहन्छ ।  
उहाँका दुई छोरा र एक छोरी छन् । तीनैजनाको विवाह भइसकेको छ । श्रीमानको निधन १२ वर्ष अघि नै भइसकेको छ । जीवनसाथी गुमाएपछि पनि उहाँ घरधन्दामा मात्र अल्झिनुभएन । गीत कविता कथ्ने र सुनाउने अनि अरुलाई पनि समाजसेवामा लाग्न अभिप्रेरित गर्नुभयो । 
काठमाडौंमा उहाँ लगायत उहाँसँगै आएका साथीहरु आफन्तको कोठामा बस्नुभएको छ । अब कमल थापालाई भेट्ने मन भएपनि टुंगो नभएको उहाँले बताउनुभयो । 
भूकम्पले आफ्नो घरै भत्काइदिने २०७२ सालको भूकम्प त्यसपछिको आफ्नो भोगाइबारे ताराकुमारीले गीत नै कथ्नुभएको छ 
कस्तो रै’छ बहत्तर सालपनि, 
फाटी गयो दिएको पाल पनि ।। 
गल्यो गल्यो जमिनै गल्यो 
फर्किफर्कि आउँदैछ भुइँचालो ।।
भूकम्पले विचल्लि बनाएपछि उहाँलाई एकै ठाउँमा बसिरहन मन लाग्दैन । समाजसेवाका लागि केही गरौं भन्दाभन्दै ताराकुमारी राप्रपा नेपालसँग आवद्ध पनि हुनुभयो । राप्रपा नेपाल राप्रपासँग मिलेपछि भएको अधिवेशनको छेको पारेर काठमाडौं आउनुभयो । तर राजनीतिका लागि नभइ धर्म गर्नका लागि ।
