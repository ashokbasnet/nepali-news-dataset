आजदेखि स्थानीय चुनावका लागि मतपत्र छाप्ने तयारी

काठमाडौं, चैत ६ – निर्वाचन आयोगले स्थानीय तहको चुनावका लागि आइतबारदेखि मतपत्र छाप्ने तयारी भइरहेको जनाएको छ  । जनक शिक्षा सामाग्री केन्द्र लिमिटेडमा आइतबार बेलुकादेखि मतपत्र छपाई थाल्नेगरी तयारी भइरहेको निर्वाचन आयोगका प्रवक्ता सूर्यप्रसाद शर्माले जानकारी दिनुभयो ।
मतपत्रमा चिन्ह निर्धारण गर्ने काम सकेर बेलुकादेखि मतपत्र छाप्न थाल्ने तयारी भइरहेको र चिन्ह निर्धारणको काम नसकिए सोमबारदेखि छपाइ सुरु हुने उहाँले बताउनुभयो । शनिबार प्रमुख निर्वाचन आयुक्त अयोधीप्रसाद यादवसहित आयुक्तको टोलीले मतपत्र छपाइको प्राविधिक लगायत पक्षको जानकारी लिएको थियो ।
आयोगले चुनावका लागि एक करोड ४० लाख मतदाताको नामावली सङ्कलन गरिसकिएको र चुनावका लागि १ करोड ६० लाख मतपत्र छापिने प्रवक्ता शर्माले जानकारी दिनुभयो । प्रवक्ता शर्माका अनुसार २०७० सालको संविधानसभा चुनावमा समानुपातिकतर्फ प्राप्त मतका आधारमा दलको चुनावचिन्ह राखिनेछ । जस अनुसार मतपत्रमा चुनाव चिन्ह राख्दा सुरुमा कांग्रेसको रुख, दोस्रोमा एमालेको सूर्य, तेस्रोमा माओवादी केन्द्रको गोलाकारभित्र हँसिया हथौडा र चौथोमा राप्रपाको गाई चिन्ह हुनेछ ।
यही क्रममा ३१ दलको चुनाव चिन्ह राखिनेछ । दलहरुको सकिएपछि स्वतन्त्र उम्मेदवारको चुनाव चिन्ह राखिनेछ । यस्तै आयोगले मतदाता नामावली टुंगो लगाएपछि परिचयपत्र छाप्ने भएको छ । यही महिनाभित्र मतदाता परिचयपत्र छपाईको काम सक्ने प्रवक्ता शर्माले जानकारी दिनुभयो । मतदातालाई अध्याधुनिक परिचयपत्र वितरण गर्ने आयोगको तयारी छ ।
यस्तै आयोगले आउँदो १० गते मतदान केन्द्रको टुंगो लगाउने तयारी गरेको छ । २० गते अन्तिम मतदाता नामावली प्रकाशन गर्ने आयोगको कार्यतालिका छ । स्थानीय तहको चुनावमा झण्डै २१ हजार मतदान केन्द्र रहने आयोगले जनाएको छ । यसैबिच, निर्वाचन आयोगले स्थानीय तह निर्वाचनका लागि आगामी वैशाख १० गतेदेखि निर्वाचन मतदाता शिक्षा सञ्चालन गर्ने भएको छ ।
स्थानीय तहमा कसरी मतदान गर्न सिकाउन र बदर मत कम गर्नका लागि मतदाता शिक्षा सुरु गर्न थालिएको आयोगका प्रवक्ता सूर्यप्रसाद शर्माले जानकारी गराउनुभयो । उहाँका अनुसार एउटा वडामा तीनजना स्वयम्सेवकले मतदातालाई मतदाता शिक्षा दिनेछन् ।
मतदाता शिक्षाका लागि आयोगले ३२ जना उपसचिव र अधिकृतलाई मतदाता प्रशिक्षक प्रशिक्षण दिइसकेको छ । प्रवक्ता शर्माका अनुसार मतदाता प्रशिक्षण लिएका कर्मचारीले जिल्लामा गई प्रशिक्षण दिएपछि स्वयम्सेवकले वडामा गई मतदातालाई मतदाता शिक्षा दिनेछन् ।
