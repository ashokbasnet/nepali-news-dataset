प्रचण्डसँग भट्टराई गोरखामै कमजोर

किरण लोहनी/उज्यालो । गोरखा, वैशाख १६ - एकीकृत नेकपा माओवादीका नेता डाक्टर बाबुराम भट्टराई गृह जिल्ला गोरखामा कमजोर देखिनुभएको छ ।
पाँचौ जिल्ला सम्मेलनबाट निर्वाचित भएका केन्द्रिय प्रतिनिधि र जिल्ला सदस्यमा भट्टराई पक्ष निक्कै कमजोर देखिएको छ ।
२२ जना केन्द्रिय प्रतिनिधि र ३८ जिल्ला सदस्यमा भट्टराई पक्षका ४–४ जनामात्रै निर्वाचित भएका छन् । केन्द्रिय प्रतिनिधिमा डाक्टर भट्टराई पक्षमा उहाँसहित यानप्रसाद भट्ट, ज्ञानेन्द्र कुमाल र रमेश पोख्रेल मात्रै निर्वाचित हुनुभयो ।
डाक्टर भट्टराईसहित हितराज पाण्डे, कृष्ण धिताल, चुडामणी खडका, शुशीला सिंखडा र अमर तमु गरी ६ जना भने सर्वसम्मत चयन भएकोमा नेता भट्टराई बाहेक अरु सबै प्रचण्ड पक्षका हुन् ।
१६ केन्द्रिय प्रतिनिधिका लागि भएको निर्वाचनमा ३५ जनाले उम्मेदवारी दिएका थिए । ती मध्ये १२ जना भट्टराई पक्षका थिए । निर्वाचनबाट चुनिएका मध्ये प्रचण्ड पक्षका १३ जना छन् ।
केन्द्रि प्रतिनिधिमा निर्वाचितमध्ये छमबहादुर गुरुङ, लेखबहादुर थापा मगर, दिपक तिमिल्सिना, हितमान सुर्खेती, विष्णु भट्ट, अकुर तिमिल्सिना, गुणराज देवकोटा, कञ्चन कुमाल, रामबहादुर ढकाल, भगवती तिवारी, कमला नहर्की, विश्वास ढकाल र सिताराम रसाईली प्रचण्ड पक्षका हुन् ।
यसैगरी ३८ जिल्ला सदस्यका लागि भएको निर्वाचनमा भट्टराई पक्षका २९ जनाले उम्मेदवारी दिएपनि यानप्रसाद भट्ट, रमेश पोखरेल, ज्ञानेन्द्र कुमाल र दिनेश तमु गरी ४ जनामात्रै निर्वाचित भएका छन् । अन्य सबै प्रचण्ड पक्षका हुन् ।
जसमा अमर तमु, छमबहादुर तमु, लेखबहादुर थापा, हितमान सुर्खेती, कमला नहर्की, अकुर तिमिल्सिना, बिष्णु भट्ट, गुणराज देवकोटा, बन्दना पाण्डे, दिपक तिमिल्सिना, कञ्चन कुमाल, भगवती तिवारी र रामबहादुर ढकाल जिल्ला सदस्यमा निर्वाचित भएका छन् ।
यस्तै सुशीला सिंखडा, भगवती लामिछाने, रामचन्द्र सेढार्इँ, शम्भु ढकाल, प्रेमचन्द्र श्रेष्ठ, सिताराम रसाइली, कृष्ण राना, विश्वास ढकाल, विनोद पाण्डे, पम्फा बसेल, ऋषि खनाल, गोपाल बराइली, कृष्ण चेपाङ, ध्रुव भट्ट, शोभा लामिछाने, कृष्ण धौराली, जोनी सुनार, राजकुमार कोइराला, सुदीप नगरकोटी, दिलबहादुर सेन्चुरी र मुक्ति बिक पनि जिल्ला सदस्यमा निर्बाचित भएका छन् ।
४ सय ३६ मतदाता रहेकोमा केन्द्रिय प्रतिनिधिका लागि भएको निर्वाचनमा ४ सय १४ मत खसेको थियो । आइतबारबाट सुरु भएको जिल्ला सम्मेलनमा सर्वसम्मत केन्द्रिय प्रतिनिधि र जिल्ला सदस्य छान्ने प्रयास गरेपनि विफल भएपछि निर्वाचन भएको थियो । निर्वाचित भएका ३८ जिल्ला सदस्यले नै ५ जना पदाधिकारी चुन्ने एकीकृत नेकपा माओवादी जिल्ला पार्टी कार्यालयका सचिव अकुर तिमिल्सिनाले जानकारी दिनुभयो ।
जिल्ला पार्टी अध्यक्ष, उपाध्यक्ष, सचिव, कोषाध्यक्ष र सह सचिव निर्वाचित सदस्यले चुन्ने ब्यवस्था छ । ५१ सदस्यीय जिल्ला कार्यसमितिमा निर्वाचित कमिटिले नै थप १३ सदस्य मनोनयन गर्नेछ । १९ सदस्यीय जिल्ला सल्लाहकारमा १४ जनाको मात्रै उम्मेदवारी परेकोले उनीहरु स्वत चयन भएका छन् । बाँकी ५ सल्लाहकार पनि जिल्ला कार्यसमितिले मनोनित गर्नेछ ।
