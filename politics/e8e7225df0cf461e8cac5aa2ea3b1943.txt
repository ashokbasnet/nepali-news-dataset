हत्या अभियोगमा गौतमलाई पक्रेकोमा नेकपा-माओवादीको विरोध

काठमाडौं, वैशाख ३१ - ओखलढुंगाका उज्जनकुमार श्रेष्ठको हत्याको आरोपमा पूर्वमाओवादी कार्यकर्ता पुष्कर गौतमलाई पक्राउ गरेकोमा नेकपा माओवादीले आपत्ति जनाएको छ ।
नेकपा माओवादीकी प्रवक्ता पम्फा भुसालले विज्ञप्ति निकालेर विस्तृत शान्ति सम्झौता, अन्तरिम संविधान र हालै पारित सत्य निरुपण तथा मेलमिलाप विधेयकको मूल्य–मान्यताविपरीत गौतमलाई पक्राउ गरिएको भन्दै त्यसको विरोध गर्नुभएको छ ।
नेकपा माओवादीले गौतमको तत्काल रिहाईको माग पनि गरेको छ ।
गौतमको पक्राउलाई प्रतिगमनकारी कदम भन्दै नेकपा माओवादीले शान्ति सम्झौता र कानुनी मान्यताको पालना गर्न गराउन मागसमेत गरेको छ । अन्यथा यसका विरुद्ध संघर्षको विकल्प नरहने चेतावनी पनि उसले दिएको छ ।
प्रगतिशील रुपान्तरणको आन्दोलनको कार्यालय बागबजारबाट प्रहरीको केन्द्रीय अनुसन्धान ब्युरो सिआइबीको टोलीले गौतमलाई मंगलबार पक्रेको थियो । ओखलढुंगा घर भएका गौतमलाई ओखलढुंगाकै उज्जनकुमार श्रेष्ठको हत्या अभियोगमा एकीकृत नेकपा माओवादीका नेता तथा पूर्व सभासद बालकृष्ण ढुंगेलसँगै मुद्दा चलाइएको थियो । जिल्ला अदालतले गौतमलाई जन्मकैद सुनाएको थियो । युद्धकालीन युद्धकालमै असहमति राखेर पार्टी छोडेका गौतम त्यतिबेला जिल्ला सदस्य र एरिया कमाण्डर थिए ।
पार्टी छोडेपछि हिमाल खबर पत्रिकालगायतका पत्रपत्रिकामा लेख लेखेर चर्चा कमाएका गौतम तीन वर्ष बेलायत बसेर फर्किएका थिए । श्रेष्ठको २०५५ साल असार १० गते तत्कालिन माओवादी कार्यकर्ताहरूले लिखु नदीको किनारामा कव्जामा लिएर हत्या गरेका थिए । हत्यामा बालकृष्ण ढुंगेल, पुष्कर गौतम, थलराज पौडेल लगायतको संलग्नता रहेको श्रेष्ठ परिवारले बताउँदै आएको छ ।
