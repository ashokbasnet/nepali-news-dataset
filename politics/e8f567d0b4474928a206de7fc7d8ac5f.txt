महिला मतदाताको अपेक्षा : महिला प्रतिनिधिले महिलाको हकहितमा काम गरे हुन्थ्यो

मुना श्रेष्ठ/उज्यालाे
काठमाडौं, वैशाख २६ – स्थानीय तहको चुनावमा मुख्य पदसहित ४० प्रतिशत महिला उमेद्वार पुर्‍याउने उद्देश्यले विभिन्न दलले महिलालाई उमेद्वार बनाएका छन् । कतिपय दलले कोटा पुर्‍याउनकै लागि भए पनि महिलालाई उमेद्वार बनाएका छन् । समावेशी अन्तर्गत महिला र दलित महिला अनिवार्य गरेपछि २० वर्षदेखि जनप्रतिनिधि विहिन भएका स्थानीय तहमा महिला नेतृको उपस्थिति पनि बाग्लै देखिने छ । 
दलित महिलाले उत्पीडनमा परेका सम्पूर्ण दलितसहित महिलाको कुरालाई पनि उठान गर्नुपर्ने छ भने आम विकासलाई पनि अगाडि बढाउनु पर्नेछ । त्यस्तै प्रमुख उपप्रमुख तथा महिला सदस्यले आफ्नो गाउँठाउँको विकास निर्माणका साथै महिलाको विकास, शिक्षा स्वास्थ्यलगायतका क्षेत्रमा पनि काम गर्नुपर्ने छ । 
ललितपुर लुभुकी अमला नेपालीलाई स्थानीय तहमा महिलाको जनप्रतिनिधी आएपछि पहिलाका नेताहरुले गरेको जस्तो गफ मात्रै नगरे हुन्थ्यो जस्तो लाग्छ । ‘महिलाका लागि महिलाले काम गरे धेरै राम्रो हुन्थ्यो’ उहाँले भन्नुभयो ‘साथै गाउँ गाउँमा सेवा सुविधा पुगे धेरै राम्रो हुने थियो ।’ 
उहाँका अनुसार महिलाको हक हितका लागि सरसल्लाह गरेर महिला प्रतिनिधि अगाडि बढ्नु पर्छ । पहिलाको तुलनामा अहिले हरेक क्षेत्रमा महिला अगाडि आई सकेका छन् । तर काम गर्ने भन्दा कुरा गर्ने महिलाको संख्या धेरै भए जस्तो लाग्छ नेपालीलाई । ‘धेरै महिला दिदीबहिनी काम भन्दा कुरा धेरै गर्छन्’ उहाँले भन्नुभयो ‘तर अब हामीलाई यही पार्टीको महिलाले नेतृत्व गर्नुपर्छ वा जित्नुपर्छ भन्ने छैन तर आफ्नो क्षेत्रमा विकास गर्न सक्ने खालका महिला चाहि चाहिन्छ ।’
अहिले अमला जस्तै सबै नागरिकले स्थानीय तहको चुनावमा निर्वाचित भएर आउने महिला प्रतिनिधिले गाउँ टोल र महिलाको विकासमा सहयोग पु¥याओस भन्ने आशा राखेका छन् । 
तराई घर भएकी रेणुका झा ललितपुरमा बस्नुहुन्छ । उहाँ जागिरे महिला हुनुहुन्छ । उहाँलाई लाग्छ महिलाको समस्या महिलाले मात्र बुझ्छन् । त्यसैले स्थानीय तहको चुनावमा निर्वाचित हुने महिलाले स्थानीय स्तरमा महिलामा देखिएका समस्यालाई संबोधन गरुन भन्ने उहाँको चाहना छ । विकास निर्माणको कामलाई तिव्रता दियोस् । उहाँलाई आशा छ अब चुनिने महिला जनप्रतिनिधिले महिलाको हकहितमा आवाज उठाउने छन् ।
‘पिछडिएका महिलाका लागि रोजगारी तथा सुरक्षा गर्नुपर्छ’ झाले भन्नुभयो ‘शिक्षामा अवसर र स्वास्थ्य सुविधा दिन जरुरी छ ।’ उहाँलाई स्थानीय तहमा निर्वाचित भएर आउने महिलाले पिछडिएका वर्ग तथा महिलाको हक हितमा काम गरे हुन्थ्यो भन्ने लाग्छ । 
झापाको काँकडभित्त्ताकी मीरा पाण्डेलाई राजनीतिमा खासै रुची छैन । ललितपुरमा बस्दै आएकी पाण्डेलाई राजनीतिमा रुची नभए पनि अबको स्थानीय तहको चुनावमा महिला जनप्रतिनिधि धेरै आउन भन्ने लाग्छ । ‘यस्तो उमेद्वार आओस जसले महिलाको बारेमा बोलिदियोस, महिलाको कुरा सुनिदियोस् र महिलाको हक हितका लागि काम गरोस्’ उहाँले भन्नुभयो । उहाँलाई नेपालबाट विभिन्न माध्यमबाट बेचविखनमा परेका महिलाको उद्दार गर्ने र उनीहरुको बारेमा पनि सोच्ने महिला प्रतिनिधि आईदियोस् भन्ने लागेको छ । 
महिलाले अहिले धेरै राम्रा काम गरेको उदाहरण छ । नेपालमा पनि मुख्य पदमा समेत महिला पुगि सकेका छन् । त्यसैले पाण्डेलाई महिला जनप्रतिनिधि आए स्थानीय तहमा धेरै काम हुने विश्वास छ ।  
उमेरले ८४ काटिसेकेकी लेलेकी सुन्दरी भुजेल चुनावको बारेमा थाहा छ । चुनावमा भोट हाल्न पनि जानुहुन्छ ‘तर सबैलाई भोट हाल्दिन’ उहाँले भन्नुभयो । उहाँलाई सात ठाउँमा भोट हाल्ने मन छैन तर आफूलाई हेर्नेलाई भोट हाल्ने उहाँले बताउनुभयो । ‘अरु त केही पनि चाईदैन तर हामी जस्तो बुढाबुढीलाई ख्याल गर्दिय पुग्छ’ उहाँले भन्नुभयो ।
४० प्रतिशत महिला प्रतिनिधि स्थानीय तहमा पुग्ने भएपछि महिला मतदाताको अपेक्षा भनेको महिलाको हकहित र शिक्षा तथा स्वस्थ्यमा विकास गरोस् भन्ने रहेको छ ।
