प्रधानन्यायाधीशको नेतृत्वमा सरकार स्वीकार नगर्ने विपक्षी दलको घोषणा

काठमाडौं, माघ २६ – विपक्षी दलले काठमाडौंमा सरकार विरुद्ध प्रदर्शन गरेका छन् । सरकार विरुद्धको पहिलो चरणको आन्दोलनको अन्तिम कार्यक्रम अन्तर्गत उनीहरुले प्रदर्शन गरेका हुन् । उपत्यकाका विभिन्न ठाउँबाट जुलुश निकालेपछि अहिले उनीहरुले खुलामञ्चमा सभा गरिरहेका छन् ।

बिरोध सभालाई सम्वोधन गर्दै उनीहरुले प्रधान्यायाधीशको नेतृत्वमा चुनावी सरकार स्वीकार नगर्ने घोषणा गरेका छन् । यसलाइ न्यायालयमाथि आक्रमण गर्ने माओवादीको योजना भन्दै उनीहरुले आलोचना गरेका छन् । विपक्षी दलले सरकारको दिनगन्ती शुरु भइसकेको दावी गरेका छन् ।

सभामा नेपाली काँग्रेसका वरिष्ठ नेता शेरबहादुर देउवाले प्रधानन्यायाधीश प्रधानमन्त्रीको रुपमा अगाडी सार्नु न्यायालय माथि हस्तक्षेपको प्रयास भएको टिप्पणी गर्नुभयो । नेता देउवाले प्रधानन्यायाीश योग्य भएपनि राजनीतिक दलले उहाँलाई अगाडी सार्न नपाउने बताउनुभयो । माओवादीले न्यायालय, पुलिस, सेना र  प्रशासनमा हस्तक्षेप गरेर सत्ता कब्जा गर्न खोजको देउवाले आरोप लगाउनुभयो ।

आफूलाई माओवादीले ०५२ सालमा आजकै दिन ४० बुँदे माग बुझाएको स्मरण गर्दै देउवाले माओवादी सरकारमा गएर तिनै ४० बुँदे माग पुरा गर्नुको साटो सत्ताकब्जाको बाटोमा हिडेको आरोप लगाउनुभयो ।

राष्ट्रिय जनमोर्चाका अध्यक्ष चित्र बहादुर केसीले प्रधानन्यायाधीशको नेतृत्वमा बन्ने सरकार स्वीकार नगर्ने बताउनुभयो । वर्तमान सरकारका कारण राष्ट्रियता र लोकतन्त्र संकटमा परेको भन्दै सरकारलाइ हटाउनै पर्नेमा केसीले जोड दिनुभयो ।

राष्ट्रिय जनशक्ति पार्टीका सहअध्यक्ष प्रकाशचन्द्र लोहनीले सरकार राष्ट्रघाती र जनघाती भएको आरोप लगाउनुभयो ।

सभालाई काँग्रेस सभापति सुशील कोइराला, एमाले अध्यक्ष झलनाथ खनालले पनि सम्बोधन गर्नुहुनेछ ।
