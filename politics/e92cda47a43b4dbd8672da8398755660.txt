पुन-टाम्राट भेट

काठमाण्डौं, फागुन २ - एशिया क्षेत्रका लागि राजनीतिक मामिलासम्बन्धि राष्ट्र सङ्घीय मिशनका निर्देशक स्यामुयल टाम्राटले अर्थमन्त्री वर्षमान पुन ‘अनन्त’सँग राजनीतिक भेटबार्ता गर्नु भएको छ । टाम्राटले अर्थ मन्त्री पुनसंग भएको भेटमा नेपालको शान्ति प्रकृया र सबिधान निमार्णको बारेमा मात्रै छलफल गरेको अर्थमन्त्रालयले जनाएको छ । भेटमा निर्देशक टाम्राटले स्वेच्छिक अवकाशमा जाने लडाकुलाई विदाई गरेकोमा माओबादीलाई बधाई दिंदै समायोजनको मुख्य काम सुरु भईनसकेकाले अझै चुनौती कायमै रहेको बताउनु भएको अर्थमन्त्रालयले जनाएको छ ।

 

भेटमा निर्देशक टाम्राटले सेना समायोजनको प्रक्रिया कहिलेदेखि सुरु हुन्छ र कहिले सकिन्छ भन्ने जिज्ञाशा राख्नुभएको थियो । जवाफमा मन्त्री पुनले अबको एकहप्ता भित्रै समायोजनका लागि काम थालिसक्ने जानकारी गराउनुभयो । समायोजनको क्रममा दर्जा निर्धारण, व्रिजिङ कोर्सबारे छलफल भईरहेको भन्दै उहाँले यी दुई विषयमा कुरा मिल्नासाथ समायोजनको काम अगाडि बढ्ने बताउनुभयो ।

मन्त्री पुनले समायोजनमा मेजरसम्म २०५२ सालको भर्नालाई मान्दा स्वतः पाउने भएकोले त्यसभन्दा माथिल्लो दर्जाका बारेमा छलफल भईरहेको टाम्राटसंगको भेटमा बताउनुभयो । उहाँले जनमुक्ति सेनाले मेजर भन्दा माथिल्लो दर्जा पाउने बारेमा छलफल भईरहको र सहमति नजिक पुगिएको दाबी गर्नुभयो ।
