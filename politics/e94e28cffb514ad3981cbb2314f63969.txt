यसरी पुर्‍याइयो ओलीलाई बालकोट (तस्बिरसहित)

पी. टी. लोप्चन/उज्यालो ।
काठमाडौं, साउन १९ – संसदभित्र देशको ३९ औं प्रधानमन्त्रीको रुपमा नेकपा माओवादी केन्द्रका अध्यक्ष पुष्पकमल दाहाल प्रचण्डलाई चुनिदै गर्दा संसदबाहिर एमालेका युवा नेता तथा कार्यकर्ता निवर्तमान प्रधानमन्त्री केपी शर्मा ओलीको स्वागतको तयारी गर्दै थिए । सभामुख ओनसरी घर्तीले माओवादी केन्द्रका अध्यक्ष दाहाल प्रधानमन्त्रीमा निर्वाचित भएको घोषणा गरेपछि उहाँलाई संसदभित्रै बधाई दिनेको ओहिरो लाग्यो । सबैभन्दा ठूलो दल नेपाली काँग्रेस र मधेशवादी दलहरुको सहयोगमा ३ सय ६३ मत प्राप्त गरी दाहाल दोस्रोपटक प्रधानमन्त्री हुनुभएको हो । संसदभित्र बधाईको आदानप्रदान चलिरहँदा ९ महिना सरकारको नेतृत्व गरेका ओलीको पक्षमा बाहिर नाराबाजी हुँदै थियो । एमालेका नेता तथा कार्यकर्ताले प्रधानमन्त्रीको कुर्सी प्रचण्डलाई बुझाए पनि नागरिकको मनको कुर्सीमा बसिसकेको भन्दै ओलीको गुनगान गाए । ओलीले बिहानै प्रधानमन्त्री निवास बालुवाटार छाडिसक्नु भएको थियो । संसदमा प्रधानमन्त्रीको उम्मेद्वारको विपक्षमा मतदान गरेपछि उहाँ झण्डै २० मिनेट संसद भवनमा बस्नुभयो र मन्द मुस्कानसहित बिदाइको हात हल्लाउदै संसद भवनबाट बाहिरिनुभयो । बाहिर उहाँको स्वागतका लागि आतुर रहेका युवा संघका नेता तथा कार्यकर्ताले उहाँ चढेको गाडीलाई घेरा हालेर लगे । सयौंको संख्यामा आएका समर्थकले हात–हातमा नेपालको झण्डा र युवा संघको झण्डा बोकेका थिए । संसद भवन अगाडिसम्म लिन आएका समर्थकले नाराबाजी गर्दै उहाँको निजी निवास बालकोट पुर्याए ।
