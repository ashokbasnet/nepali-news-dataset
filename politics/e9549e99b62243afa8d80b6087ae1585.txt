नेपालगन्जमा प्रचार सामाग्री छाप्न भ्याईनभ्याई, एउटै उम्मेद्वारले छापे दुई लाखको टिसर्ट

बाँके, वैशाख २७ – वैशाख ३१ गते हुने स्थानीय तहको चुनावमा प्रचार प्रसार सामाग्री तयार पार्नका लागि यतिबेला नेपालगन्जका गारमेन्ट उद्योग र प्रेस सञ्चालकलाई भ्याईनभ्याई भएको छ । पहिलोचरणमा चुनाव हुन लागेका ६ नम्बर प्रदेशका अधिकांश जिल्लाका उम्मेद्वारको प्रचार सामाग्री छाप्न भ्याई नभ्याई भएको हो ।  राजनीतिक दलको चुनाव चिन्ह अंकित टिसर्ट, टोपी, नमुना मतपत्र, स्वस्तिक छापदेखि अन्य प्रचार सामाग्री बनाउने कामले फुर्सद नभएको नेपालगन्जको घरबारी टोलीका एभरेष्ट प्रिन्टर्सका सञ्चालक बहाब खानले जानकारी दिनुभयो । यसैगरी उम्मेद्वार र राजनीतिक दलले व्यक्तिगत र पार्टीगत प्रचारात्मक सामाग्री छपाएर लैजाने गरेका छन् । उम्मेद्वारी मनोनयनको काम सुरु भएपछि ६ नम्बर प्रदेशमा चुनावका लागि प्रचार सामाग्री जान सुरु भएको प्रेस सञ्चालकहरुले जनाएका छन् । नेपालगन्जमा रहेका गारमेन्ट उद्योग र  पसलमा टिसर्टको समेत अभाव भएको छ । सुरुका दिनमा तत्कालै  चुनाव चिन्ह अंकित टिसर्ट पाइने गरेकोमा चुनाव नजिकिदै गरेपछि २–४ दिनसम्म पर्खेर पनि चुनावको प्रचार सामाग्री पहाडी र हिमाली जिल्लामा पठाइएको व्यवसायीहरुले जनाएका छन् । 
एउटै उम्मेद्वारले झण्डै दुईलाख रुपैयाँसम्मको टिसर्टहरु छपाएर लगेको प्रेस सञ्चालकहरुले जनाएका छन् ।
