धनुषामा एमालेका दुई कार्यकर्ता कुटिए, कांग्रेस उम्मेदवारले आक्रमण गरेको आरोप

जनकपुर, असोज १ – धनुषाको नगराईन नगरपालिकामा नेकपा एमालेका दुई कार्यकर्ता कुटिएका छन् । एक जनाको अवस्था गम्भीर छ । शनिबार राति नगराईन नगरपालिका–८ अकौराटोलका २१ वर्षका इन्द्रकुमार पासवान आक्रमणबाट गम्भीर घाइते भएका हुन् । कुटाईबाट अरविन्द कुमार पासवान समान्य घाइते भएका छन् । दुवै जनाको जनकपुर अञ्चल अस्पतालमा भइरहेको छ । इन्द्रकुमारको टाउको र मुखमा गम्भीर चोट लागेको छ ।
नगराइन नगरपालिकाबाट कांग्रेसका उम्मेदवार प्रमेश्वर यादव र उहाँका दुई छोरा महेन्द्र र काशिन्द्रलगायत एक दर्जनभन्दा बढीको संख्याका समूहले आक्रमण गरी घाइते बनाएको घाइते रविन्द्र पासवानले आरोप लगाउनुभयो । उनीहरु पैसा बाँड्न आउँदा रोक्न खोजेपछि कार्यकर्ता बोलाएर आक्रमण गरेको उहाँको आरोप छ ।
कांग्रेस धनुषाका सभापति रामसरोज यादवले शनिबार राति १२ बजे आफ्नो घर मुखियापट्टी मुसहरनियाबाट दुई जना टाटासोमुमा त्यहि बाटो भएर फुलगामा जाँदै गर्दा पैसा बाँड्न आएको भनेर झण्डै डेढ सयको संख्यामा रहेका स्थानीयहरुले घेरेर तोडफोड गर्ने प्रयास गरेको बताउनुभयो । 
तर त्यही बेला प्रहरी आउँदा उनीहरुलाई रोकेर आफूहरुलाई सुरक्षितसाथ त्हाँबाट पठाएको तर आक्रमण र घटना के कसरी भयो त्यसको विषयमा आफूलाई थाहा नभएको उहाँले प्रतिक्रिया दिनुभयो । आफ्नो पार्टीका उम्मेदवार प्रमेश्वर यादवले आक्रमण गरी घाइते बनाएको आरोप निराधार रहेको सभापति यादवले दावी गर्नुभयो ।
यता धनुषाका प्रहरी उपरीक्षक चक्रबहादुर सिंहले घटना भएको तर के कति कारणले भएका भन्ने विषयमा वास्तविक कुरा अहिलेसम्म नखुलेको बताउनुभयो । त्यहाँ कांग्रेसका मेयर उम्मेदवार प्रमेश्वर यादवको घरमाथि आक्रमण  र एमालेका दुई जना कार्यकर्ता घाइते भएको घटना भएकाले अनुसन्धान जारी रहेको जानकारी दिनुभयो ।
