ओली नेतृत्वको सरकारप्रति माओवादीको दोहोरो नीति

काठमाडौं, असार २० – नयाँ सरकार बन्ने बित्तिकै त्यसलाई ढलाएर फेरि अर्को सरकार गठनको पहल हुनु नौलो कुरा हुन छाडिसकेको छ । शुक्रबार सरकारको मुख्य हिस्सेदार नेकपा माओवादी केन्द्रले राष्ट्रिय सहमतिको सरकार बनाउने निर्णय गरेसँगै सत्ता परिवर्तनको लागि दौडधुप बढेको छ । 
सरकारले राम्रो काम गरेन भने अविश्वासको प्रस्ताव ल्याएर त्यसको सट्टा अर्को सरकार गठनको प्रक्रिया थाल्ने ठाउँ पनि संसद हो । तर सत्तारुढ माओवादी र प्रमुख प्रतिपक्षी कांग्रेस सडकबाट सरकार परिवर्तनको कुरा गरिरहेका छन् । राष्ट्रिय सहमतिको सरकार बनाउने कुरा ठूला दलकै कारण सम्भव छैन भन्ने जान्दा जान्दै पनि हरेक पार्टीभित्रका असन्तुष्ट पक्षले दाउपेचका रुपमा राष्ट्रिय सहमितको कुरा उठाइरहेका छन् । 
अहिलको सरकारमा एमालेको भन्दा बढी र प्रभावशाली मन्त्रालय पाएको माओवादीले पटकपटक राष्ट्रिय सरकारको नारा दिँदै सरकारबाट बाहिरिने प्रयत्न गरे पनि निर्णय गर्न सकेको छ । वैशाखको अन्तिम हप्ता आफ्नो नेतृत्वमा सहमतिको सरकार बनाउने औपचारिक निर्णय गरेर अरु दललाई समेत आह्वान गरेको माओवादीले फेरि त्यस्तै आशयको निर्णय गरको छ । 
त्यस बेला एमालेसँग संविधान कार्यान्वयन गर्ने, शान्ति प्रक्रियाका बाँकी काम तत्काल अघि बढाने नौ बुँदे सहमति गरेरपछि हटेको माओवादीको शुक्रबारको निर्णय पनि त्यस्तै हो कि भन्ने धेरैलाई लागेको छ । माओवादीले दोहोरो भूमिका खेलेर एकातिर नयाँ सरकारको नारा दिने अर्कोतिर वर्तमान सरकारमा गएका मन्त्रीहरुलाई फिर्ता नबोलाउने नीति लिएको छ ।
कांग्रेस र एमालेले एकले अर्कालाई सजिलै स्वीकार नगर्ने अवस्थामा आफ्नो नेतृत्वमा सहमतीय सरकार बनिआल्छ कि भन्ने माओवादीको बुझाइ छ । त्यती नभए एमालेलाई सहमति कार्यान्वान गर्न दबाब पुग्ने उसको आंकलन हुनसक्छ । तर, यसबारे माओवादी नेताहरु प्रष्ट रुपमा बोल्न चाहँदैनन् । 
अघिल्लोपटक माओवादीले सरकार छाड्ने कुरा गर्दा सात बुँदे सहमतिको ड्राफ्ट बोकेर दाहाल निवास पुगेको नेपाली कांग्रेसले माओवादीको निर्णयलाई विश्वास गर्न सकेको छैन । कांग्रेसका प्रमुख सचेतक चीनकाजी श्रेष्ठ सरकारको नेतृत्व गरेको एमालेलाई धुक्र्याउन माओवादीले सरकार फेर्ने कुरा गरेको शंका गर्नुहुन्छ ।
माओवादीले किन गर्‍यो सहमतीय सरकार बनाउने निर्णय ?
माओवादीभित्र सरकारलाई हेर्ने दृष्टिकोणमा सुरुदेखि नै एक रुपता पाइँदैन । कृष्णबहादुर महरा, वर्षमान पुन, जनार्दश शर्मालगायतका नेताहरु ओली नेतृत्वको सरकारलाई लामो समय निरन्तार दिन नहुने पक्षमा उभिँदै आएका छन् । 
उनीहरु एमालेसँग मिलेर जाँदा पार्टी झन कमजोर हुने भएकाले आफ्नो नेतृत्वमा सरकार बनाएर अघि बढ्नुपर्ने पक्षमा छन् । महरा, पुन र शर्माकै दबाबमा शुक्रबार माओवादीले फेरि राष्ट्रिय सहमतिको सरकार बनाउने निर्णय गरेको हो । तुर, माओवादीभित्र यही सरकारलाई निरन्तरता दिएर अघि बढ्नु पर्ने मत पनि बलियो छ ।
