नेम्वाङले व्यङ्ग्य गर्दै पत्रकारलाई हँसाए

काठमाडौं वैशाख २८ – संविधान सभाका अध्यक्ष सुवासचन्द्र नेम्वाङ अलि रसिक पारामा कुरा गर्नुहुन्छ । गम्भीर विषयलाई पनि  उहाँ कहिले काहिँ रसिक पारामा व्यक्त गर्नुहुन्छ । कुरा हाँसो उठ्ने गरेपनि त्यसमा निकै गम्भीरता हुनेगर्छ ।
नेपाल पत्रकार महासंघको नवनिर्वाचित कार्यसमितिको पद हस्तान्तरण कार्यक्रममा आईतवार पनि नेम्वाङले त्यस्तै गर्नुभयो र नेपाल पत्रकार महासंघका पदाधिकारीलाई व्यङ्ग्य गर्नुभयो । प्रमुख अतिथिका रुपमा उपस्थित नेम्वाङलाई उद्घोषक ओम शर्माले मन्तव्य दिन बोलाउनुभयो ।
नेम्वाङ मन्तव्य दिन उपस्थित हुनुभयो । तर पोडियममा उपस्थित हुने वित्तिकै पोडियम अग्लो भएर नेम्वाङ त्यसमा झण्डै–झण्डै हराउनुभयो ।
चौथो लहरसम्म बसेका पत्रकारले नेम्वाङको टोपीसम्म देख्न पाए भने त्यो भन्दा अघिल्लो लहरमा बसेका पत्रकारले नेम्वाङको बोली मात्रै सुन्ने अवस्था रह्यो । यस्तो अहसज अवस्थाको अनभूति गरेपछि नेम्वाङले आयोजकलाई व्यङ्ग्य गर्दै भन्नुभयो 'होंचा मान्छे पनि भाषण गर्न आउँदा रहेछन भन्ने पत्रकार साथीहरुलाई थाहा रहेछ ।’
नेम्वाङले यसो भन्ने वित्तिकै पत्रकार महासंघको हलमा हाँसोको फोहरा छुट्यो । तर मन्तव्यको शुरुमै नेम्वाङले व्यङ्ग्य गरेपछि आयोजकबीच मुखामुख भयो ‘के गर्ने ?’ भनेर ।
हतपतमै निवर्तमान केन्द्रीय समितिका सदस्य एवं नवनिर्वाचित लेखा समिति संयोजक दीपक पाण्डेले मञ्चमा चढ्ने प्रयोजनका लागि राखिएको फलामको दुई तह भएको सिढी पोडियमा लगेर राखिदिनुभयो अनि मात्रै नेम्वाङको अनुहार उपस्थित सबैले देख्न पाउने गरी भाषण सुरु भयो । नेम्वाङले त मुख खोलेपछि यो मौका पाउनुभयो ।
तर नेम्वाङ भन्दा पनि होंचा एकीकृत माओवादीका नेता वर्षमान पुनले त पोडियम भित्रै हराएर आफ्नो मन्तव्य सकेर जानु परेको थियो । नेम्वाङले आप्नो मर्का समेत व्यक्त गरिदिएपछि वर्षमान पुन पनि मज्जाले हाँस्नुभयो ।
नेम्वाङले सहभागीलाई हसाउँने गरी बारको चुनावको सन्दर्भ उठाएर नेपाल पत्रकार महासंघलाई सुध्रिन पनि सुझाव दिनुभयो ।  खासगरी नेम्वाङको सुझाव सदस्यता शुद्धीकरणतर्फ थियो ।
चुनावमा हात जोडेको सन्दर्भ उठाउँदा उपस्थित पत्रकार पनि मज्जाले हाँसे । सदस्यता शुद्धीकरणका लागि नेम्वाङले हलमा फेरि हाँसोको फोहरा छुट्ने गरी यसरी सुझाव दिनुभयो ‘म एक पटक बारको चुनाव लडेको थिएँ । उम्मेदवार मान्छे सबैलाई नमस्ते गर्नै पर्‍यो । नमस्ते गर्दै जाँदा एक जना महिला र पुरुष भित्र छिरे । मैले उनीहरुलाई पनि नमस्कार गरें । मैले जति नमस्कार गरेर नजिक जान्छु, उनीहरु त्यति टाढा भाग्दै गए । मलाई किन यसो गरेका होलान भनेर बुझ्न गाह्रो भयो । मैले बुझ्न सकिनँ ।'  त्यत्तिकैमा मेरा एक जनाले मित्रले मलाई कानमै आएर भन्नुभयो 'यी तपाइँका विद्यार्थी हुन ल क्याम्पसबाट सिधै भोट हाल्न आएका । गुरुले नमस्ते गरेपछि उनीहरु भागेका हुन ।’ साथीले भने पछि बल्ल मैले थाहा पाएँ । मलाई आशा छ नेपाल पत्रकार महासंघमा यस्तो छैन । छ भने बेला यही हो सुधार्नुपर्छ ।’ 
नेम्बाङले यसो भनिरहँदा पत्रकार महासंघको उम्मेदवार बनेका सबै आफूले नमस्ते गरेको सम्झेर मज्जाले हाँसे । कोही कोही भन्दै थिए 'नमस्ते त को कोलाई गरियो गरियो ।’
