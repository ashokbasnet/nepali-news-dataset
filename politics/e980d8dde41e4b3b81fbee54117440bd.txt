बाजागाजा र नारा जुलुसले मनोनयन दर्तास्थल मेला जस्तै

लक्ष्मण शर्मा/उज्यालो । 
काठमाडौं, कात्तिक १६ – प्रदेश र प्रतिनिधिसभा चुनावको लागि बिहीबार विभिन्न राजनीतिक दलका उम्मेदवारले उम्मेदवारी दर्ता गराएका छन् । उम्मेदवारी दर्ता गराउन राजनीतिक दलका उम्मेदवार बाजा, गाजा र जुलुससहित मनोनयन दर्तास्थल पुगेका थिए । 

दलको तामझामले मनोनयनस्थल मेलाजस्तै देखिएको थियो । विभिन्न दलका झण्डा र बाजागाजासहित नाराजुलुस गरेका दलका कार्यकर्ताको उत्साह विजय जुलुसभन्दा कम थिएन । ठूला राजनीतिक दल एमाले माओवादीको वाम गठबन्धन र कांग्रेसका उम्मेदवार उम्मेदवारी दर्ता गराउन आउँदा बाजागाजा र नाराजुलुसले सडक नै जाम भएको थियो ।

साना दलको मनोनयनमा आउने शैली पनि ठूला दलकोभन्दा कम थिएन । साना दलका उम्मेदवार पनि अविर माला लगाएर बाजागाजा र पार्टीको झण्डासहित मनोनयन दर्ता स्थल पुगेका थिए ।
 
मनोनयन दर्ता गराउन आएका उम्मेदवारले उम्मेदवारी दर्ता गराएपछि आफूले जित्ने दावी गरेका छन् ।
