अब तरकारी र फलफूलमा विषादी जाँच गरिने

काठमाडौं, फागुन २३ – संघीय मामिला तथा स्थानीय विकास मन्त्रालयले विषादीको जाँच गरेर मात्रै तरकारी तथा फलफूल प्रयोग गर्ने व्यवस्था मिलाउन सबै स्थानीय तहलाई निर्देशन दिएको छ ।
फागुन ११ गते मुख्यसचिवको उपस्थितिमा भएको बैठकले तरकारी तथा फलफूलमा विषादी नियन्त्रण गर्न दिएको निर्देशन अनुसार सबै स्थानीय तहलाई निर्देशन दिइएको मन्त्रालयले जनाएको छ । ११ गते बसेको बैठकले विषादी नियन्त्रण गर्न ६ बुँदे निर्देशन दिएको थियो । स्थानीय विकास मन्त्रालयले नेपालमा आयात हुने तरकारी तथा फलफूलमा हुने अधिकतम विषादीको सीमा ३ महिनाभित्र छुट्याइ कार्यान्वयन गर्न कृषि विकास मन्त्रालयलाई पनि निर्देशन दिएको छ । 
तरकारी र  फलफूलको विषादी जाँच गर्न हरेक प्रदेशमा प्रविधियुक्त नाका बनाउन पनि मन्त्रालयले निर्देशन दिएको छ । विषादी न्यूनीकरणको लागि कृषि विकास मन्त्रालय र आपूर्ति मन्त्रालयका कामलाई सहयोग गर्न पनि स्थानीय विकास मन्त्रालयलले सबै स्थानीय तहलाई भनेको छ । मन्त्रालयले विषादी नियन्त्रणको स्थितिका बारेमा आर्थिक पूर्वाधार हेर्ने सचिवको उपस्थितिमा हरेक हप्ता विषादी नियन्त्रणको समीक्षा पनि गर्ने भएको छ । 
अहिले कालिमाटी तरकारी तथा फलफूल बजारमा विषादी मापनयन्त्र भए पनि नाकाहरुमा भने विषादी मापनको उपकरण नै राखिएको छैन।
