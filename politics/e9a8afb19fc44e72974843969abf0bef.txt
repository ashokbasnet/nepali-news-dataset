​कार्यकारी प्रमुखका लागि प्रत्यक्ष निर्वाचनको ब्यवस्था हुने संभावना कम

काठमाडौं, साउन १२ – नयाँ संविधानमा कार्यकारी प्रमुखको प्रत्यक्ष निर्वाचन गर्ने ब्यवस्था गर्ने सम्भावना कम भएको छ । संविधानको मस्यौदामा संसदबाट चुनिने प्रधानमन्त्री प्रमुख कार्यकारी रहने उल्लेख भएपनि मस्यौदामा धेरै नागरिकले प्रत्यक्ष कार्यकारी प्रमुख हुनुपर्ने सुझाव दिएपछि मस्यौदामा परिमार्जन हुने अनुमान भइरहेका बेला यो सम्भावना कम भएको ४ दलका नेताहरुले जानकारी गराएका छन् ।
एकीकृत माओवादीका नेता डाक्टर बाबुराम भट्टराई लगायत नेताले प्रत्यक्ष कार्यकारीको पक्षमा बहस तिब्र पारिरहेपनि आज सकिएको नेकपा एमालेको केन्द्रिय कमिटिको बैठकले पनि १६ बुँदे सहमतिलाई नै मुख्य आधार मानेर संविधान बनाउनुपर्ने निर्णय गरेपछि कार्यकारी प्रमुखको चुनाव हुने सम्भावना न्यून म झरेको नेताहरुले बताएका हुन् ।
चारैवटा दलको नेतृत्व प्रत्यक्ष निर्वाचित कार्यकारीको पक्षमा देखिएको छैन । नेपाली काँग्रेस जुनसुकै अवस्थामा पनि संसदबाट चुनिने प्रधानमन्त्री नै कार्यकारी प्रमुख हुनुपर्ने पक्षमा छ भने एकीकृत माअ‍ोवादीले यसअघि नै कार्यकारी प्रमुखको प्रत्यक्ष चुनाव हुनुपर्ने विषयमा अर्घेल्याइ नगर्ने बताइसकेको छ । आजको ४ दलीय बैठकमा छलफल भएपनि काँग्रेसले नमान्ने बताएपछि कुनै पनि निर्णय हुन सकेन ।
