ज्वाईं–ससुरामध्ये एक आउलान् कि बिपी पुत्रले बाजी मार्लान् ?

काठमाडौं, फागुन २५ – नेपाली कांग्रेसको १३ औँ महाधिवेशनले सभापतिको टुंगो लगाएपछि अब धेरैको ध्यान महामन्त्रीतर्फ केन्द्रित भएको छ । महामन्त्री र कोषाध्यक्ष पदमा भएको चुनावको मतगणना मंगलबार पार्टी कार्यालय सानेपामा सुरु हुँदैछ ।
महामन्त्रीमा अर्जुननरसिंह केसी, गगनकुमार थापा र संशाक कोइराला प्रतिष्पर्धामा हुनुहुन्छ । केसी देउवा प्यानलबाट, थापा सिटौला प्यानलबाट र कोइराला पौडेल प्यानलबाट चुनावी मैदानमा उत्रिएका हुन् । केसी र थापा नाताले ज्वाईं–ससुरा पनि हुन् । कोइराला कांग्रेस संस्थापक विपी कोइरालाका छोरा हन् । ज्वाईं–ससुराको नाता भएका दुई नेता एउटै पदमा प्रतिष्पर्धा गरेकाले मात्र होइन, संस्थापन र देउवा प्यानलमा बाँडिएकाले पनि महामन्त्रीको प्रतिष्पर्धालाई झनै रोचक बनाएको छ । 
सभापतिमा देउवा निर्वाचित भएकाले महामन्त्रीमा पनि उहाँकै प्यानलबाट केसीले जित्ने एकथरीको अनुमान छ । तर पार्टीभित्र र बाहिर समेत लोकप्रिय छबी बनाएका युवा नेता थापाको जित सुनिश्चित रहेको भन्नेहरु पनि छन् । त्यसो त बिपी पुत्र भएको नाताले सशांकको सम्भावना देख्नेहरु पनि धेरै छन् ।
तर महामन्त्रीमा कसको पल्लाभारी हुन्छ भन्ने ठोकुवा अहिल्यै गर्न गाह्रो छ । महामन्त्री र कोषाध्यक्षको मतगणना आज दिउँसो सुरु हुने र आजै बेलुकीसम्म परिणाम आइसक्ने निर्वाचन समितिले जनाएको छ ।
कोषाध्यक्षमा चित्रलेखा यादव, सीतादेवी यादव, उमाकान्त चौधरी र कृष्ण कार्की प्रतिष्पर्धामा छन् । कांग्रेसको ६४ पदका लागि ३१२ जना प्रतिष्पर्धामा छन् ।
