दलहरुको गोकर्ण बसाई न आवासीय जस्तो, न निर्णायक नै

काठमाडौं, कात्तिक ५–निर्णायक छलफल गर्न भन्दै रात बस्नेगरी मंगलबार गोकर्ण रिसोर्ट पुगेका नेताहरु बुधबार रित्तो हात फर्किएका छन् । दुई दिनसम्म औपचारिक र अनौपचारिक छलफलमा जुटेपनि सबैदल आआफ्नै अडानमा रहेपछि छलफल विना निष्कर्ष सकिएको छ ।
नेपाली कांग्रेसका शेरबहादुर देउवा, रामचन्द्र पौडेल र कृष्णप्रसाद सिटौला, एमालेका केपी शर्मा ओली, माधवकुमार नेपाल र ईश्वर पोखरेल तथा एकीकृत माओवादीका पुष्पकमल दाहाल प्रचण्ड, डा. बाबुराम भट्टराई र नारायणकाजी श्रेष्ठ प्रकाश आवासीय वैठकमा सहभागी थिए । आवासीय वैठक भनिएपनि दलहरुबीच निरन्तर छलफल हुन सकेन । यसअघि मंगलबारदेखि बुधबारसम्म सँगै बसेर निरन्तरत औपचारिक र अनौपचारिक छलफल गर्ने नेताहरुले बताएका थिए ।
मंगलबार बिहानै गोकर्ण रिसोर्ट पुगेपनि नेताहरुबीच दिउँसो ३ बजेपछि मात्र औपचारिक छलफल सुरु भएको थियो । साँझसम्म भएको छलफल कुनै निष्कर्षमा नपुगेपछि देउवा, नेपाल, पोखरेल र भट्टराई रिसोर्टमै बसे भने अरु शीर्ष नेताहरु निवास फर्के । सबैका लागि रिसोर्टमै खाने बस्ने व्यवस्था गरेपनि सबै बसेनन् । बैठकको व्यवस्थापन चाहिँ डा. भट्टराई सभापति रहनुभएको संवैधानिक राजनीतिक संवाद तथा सहमति समितिले गरेको हो । रिसोर्टमा बसेकाहरु उठ्न र निवास फर्केकाहरु पुग्न ढिलो भएपछि बुधबारको बैठक बिहान १० बजेपछि मात्रै सुरु भयो । दिउँसो साढे १२ बजे खानपिन गरेर नेताहरु फेरि छलफलमा बसे । त्यो छलफल पनि निष्कर्षमा पुग्न नसकेपछि नेताहरु साढे २ बजे रिसोर्टमा लञ्च गरेर आआफ्ना निवास फर्किएका छन् । दुई दिन निरन्तर आवासीय वैठकमा बसेर सहमतिमा पुग्ने दावी गरेका नेताहरु फेरि रित्तो हात फर्किएका छन् । दलहरुबीच संविधानका मुख्य मुद्दा संघीयता, शासकीय स्वरुप, निर्वाचन प्रणाली र न्याय प्रणालीमा विवाद छ ।
प्रदेशको संख्या कति बनाउने भन्ने गाँठो फुकाउन नसकेका दलहरुले अरु विषयमा थप छलफल अगाडि बढाउन सकेका छैनन् । कांग्रेस र एमाले बढीमा ६ या ७ प्रदेशसम्म जान तयार छन् भने एकीकृत माओवादीले १० वटा भन्दा कम प्रदेश बनाउन नहुने अडान राख्दै आएको छ । बैठकमा एकीकृत नेकपा माओवादीले सबै जातजाति र भाषाभाषीको पहिचान सुनिश्चित गर्नका लागि १० प्रदेशको अडान छोड्न नसक्ने बताएपछि नेपाली काँग्रेस र नेकपा एमालेका नेताहरुले ७ भन्दा बढी प्रदेशमा आफूहरु पनि सहमत हुन नसक्ने जवाफ दिएका छन् । संविधानका विवादित विषयमा कुरा नमिले पनि दलहरुबीच तिहार मनाएर कात्तिक ९ गते फेरि बैठक गर्ने सहमति भने भएको छ ।
गोकर्ण बैठक महत्वपुर्ण सफलता : भट्टराई
संवैधानिक राजनीतिक संवाद तथा सहमति समितिका सभापति डा. बाबुराम भट्टराईले पहिलो चरणको २ दिनको गोकर्ण बैठकले संविधानमा बाँकी रहेका ठूला विवादका विषयको टुंगो लगाउन नसके पनि ३ दलबीचको दुरीलाई कम गर्न र एकअर्काका सरोकारवारे संवेदनशील बन्न महत्वपूर्ण सफलता हासिल गरेको बताउनु भएको छ । पहिलो चरणको निर्णायक वार्ताले निर्माण गरेको जगमा उभिएर दोश्रो चरणको वार्ता तिहार लगत्तै कार्तिक ९ गतेबाट हुने उहाँले बताउनुभयो । संविधान निर्माण जस्ता ऐतिहासिक महत्वका वार्ताकालागि शान्त र सहज वातावरण आवश्यक पर्ने भएकाले प्रसिद्ध गोकर्ण रिसोर्टको प्रयोग गरिनुलाई अन्यथा नलिन उहाँले आग्रह गर्नु भएको छ ।
तस्विर : शिव खकुरेलको फेसबुक पेजबाट
