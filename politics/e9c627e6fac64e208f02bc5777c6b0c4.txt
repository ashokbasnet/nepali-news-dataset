उम्मेदवार टुङ्ग्याउन दलहरु अझै कसरतमा

सुमन तिमल्सिना/उज्यालो । 
विराटनगर, असार ३ – मनोनयन गर्ने समय दुई दिन बढाउँदा समेत दलहरुले आफ्ना मेयर र उपमेयरको नामावली टुङ्ग्याउन सकेका छैनन् । निर्वाचन आयोगले मनोनयन दर्ताको समय असार २ गतेबाट बढाएर ४ गते पुर्‍याएको भएपनि दलहरुले आफ्नो दललाई भन्दा पनि अरु दलसँग मेयर उपमेयरको रुपमा तालमेल गर्न खोज्दा मोरङमा कांग्रेस र माओवादी केन्द्र बाहेकका अन्य दलले अझै उम्मेदवारको नामावली तयार पार्न सकेका छैनन् ।
शनिबार बिहानसम्म पनि उम्मेदवार टुङ्ग्याउन नसकेका दलहरु चुनावी तालमेलको पक्षमा देखिन्थे । नेपाली कांग्रेसले विराटनगर महानगरपालिकाको मेयरमा भीम पराजुली र उपमेयरमा ईन्दिरा कार्कीको नाम सार्वजनिक गरे लगत्तै अहिले घरदैलो अभियानमा लागेको छ । एमालेले भने मेयरमा जिल्ला अध्यक्ष विनोद ढकाललाई उम्मेदवार बनाएको भएपनि अझै उपमेयरको टुङ्गो लगाउन सकेको छैन । एमालेले मेयरमा उम्मेदवारको रुपमा आफूलाई बलियो मान्दै आएको भएपनि चुनावी तालमेलको क्रममा फोरम लोकतान्त्रिकसँग तालमेल गर्नेगरी गृहकार्य गरी रहेको जनाएको छ ।
नेकपा एमालेका प्रचर विभाग प्रमुख सत्यनारायण चौधरले उपमेयरको लागि लोकतान्त्रिक फोरमसँग तालमेलको संभावना रहेको भएपनि अझै टुङ्गिन नसकेको बताउनुभयो । उहाँले शनिबार बेलुकासम्ममा आफैले उपमेयरको उम्मेदवारी दिने या लोकतान्त्रिक फोरमसँग तालमेल गर्ने भन्ने निश्कर्ष निस्कने उहाँको भनाई छ । त्यस्तै एमालेले सुन्दर हरैचा नगरपालिका, बेलवारी नगरपालिका र बुढीगंगा गाउँपालिकामा पनि उम्मेदवारको नामावली टुङ्ग्याउन सकेको छैन । यस्तै माओवादी केन्द्रले भने केही स्थानीय तहमा भने दुई महिनाअघि नै आफ्ना उम्मेदवारहरु टुङ्गो लगाएको थियो ।
विराटनगर महानगपालिकामा भोगेन्द्र यादव र उपमेयरमा नमिता न्यौपानेको नाम तय गर्दै घरदैलो अभियान गरेको पनि दुई महिना बितिसकेको छ । विराटनगरमा लामो चुनावी प्रचार प्रसार गर्ने दलमा माओवादी केन्द्र नै रहेको  जिल्ला संयोजक गोपी अछामीको भनाई छ । उहाँका अनुसार माओवादी केन्द्रले सबै स्थानीय तहमा उम्मेदवारी छनौटको काम सकिएको छ, उम्मेदवारहरु पनि घरदैलोसहितको अभियानमा छन्  । 
मधेसी दलमै तालमेलको दाउ 
बिराटनगर महानगरपालिकामा यस अघिको स्थानीय तहको चुनावमा एमालेले जित हात पारेपनि पछिल्लो संबिधान सभाको चुनावमा भने कांग्रेसले जित हात पारेको थियो । क्षेत्र नम्बर ५, ६ र ७ जोडिएकोले पनि ति तीनैवटामा कांग्रेसका संसदले जितेका थिए ।  
पहिलो संविधानसभाको चुनावमा संघीय समाजवादी फोरमले समेत जितेको ठाउँको रुपमा हेरिएको विराटनगरमा संघीय समाजवादीले पनि मेयरमा उमेश यादवलाई टिकट दिइसकेको छ भने उपमेयरको लागि नेपाल लोकतान्त्रिक फोरमसँग समेत तालमेलको संभावना जीवित राख्दै प्रयास भइरहेको जिल्ला अध्यक्ष राजकुमार यादवले बताउनुभयो ।
‘उहाँहरु एमालेसँग पनि तालमेलको प्रयासमा हुनुहुन्छ भन्ने सुनिएको छ’ यादवले भन्नुभयो, ‘यदी कुरा मिल्यो भने हामी नेपाल लोकतान्त्रीक फोरमसँग तालमेल गर्न सक्छौ ।’ संघीय समाजवादी फोरमले पनि केही गाउँपालिका बाहेकका स्थानीय तहमा आफ्नो उम्मेदवारी टुङ्ग्याएको जनाएको छ । नेपाल लोकतान्त्रिक फोरम भने एमाले या संघीय समाजवादी फोरमसँगको तालमेलको पर्खाईमा छ ।
जताजाँदा पनि उपमेयर पाइने भएपछि संघीय समाजवादीसँग मिल्ने या एमालेसँग मिल्ने भन्ने बारेमा शनिबार दिउँसो बस्ने बैठकले निर्णय गर्ने छ । विराटनगर महानगरपालिकाको लागि मेयर र उपमेयर दुवैमा लोकतान्त्रिकले कुनै निर्णय गर्न सकेको छैन भने  रंगेली, ग्रामथान सुनवर्सी  नगरपालिका, ग्रामथान र कटहरी गाउँपालिकामा भने मेयर र उपमेयर टुङ्ग्याएको र अन्य तहमा पनि बेलुकासम्म टुङ्ग्याउने लोकतान्त्रिकका उपाध्यक्ष सब्बिर अहमदले जानकारी दिनुभयो। 
सबै दलमा पुरुष मात्र 
नेपालको राजनीतिमा इतिहास बोकेको विराटनगरमा कुनैपनि दलले मेयरको लागि महिलालाई टिकट दिन सकेनन । कांग्रेस, एमाले, माओवादी, संघीय समाजवादी, राप्रपा, नेपाल लोकतान्त्रीक फोरम लगायतका कुनै दलले पनि प्रमुखलाई उठाएका छैनन् ।
यो विराटनगर महानगरपालिकाममा मात्र हैन, अन्य कुनैपनि नगरपालिका या गाउँपालिकामा दलहरुले उप मेयर बाहेकका प्रमुखमा महिलालाई स्थान दिएनन् ।
