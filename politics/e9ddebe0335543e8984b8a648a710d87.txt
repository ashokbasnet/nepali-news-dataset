​उपप्रधानमन्त्री थापाद्वारा देशको अवस्थाबारे अन्तर्राष्ट्रिय समुदायलाई जानकारी

काठमाडौँ, १९ कात्तिक । उपप्रधानमन्त्री एवं परराष्ट्रमन्त्री कमल थापाले नेपाल–भारत सीमा क्षेत्रमा अत्यावश्यक वस्तुको आपूर्तीमा भएको व्यवधानले नाजुक अवस्था सिर्जना गरेको अन्तर्राष्ट्रिय समुदायलाई अवगत गराउनुभएको छ । 
जेनेभामा जारी राष्ट्रसंघीय मानवअधिकार परिषदको २३ औँ विश्वव्यापी आवधिक प्रतिवेदन कार्यदलको बैठकलाई बुधबार सम्बोधन गर्दै नेपाली प्रतिनिधिमण्डलका नेता उपप्रधानमन्त्री थापाले मधेसी राजनीतिक दलका चासोप्रति नेपाल सरकार गम्भीर एवं संवेदनशील रहेको पनि स्पष्ट गर्नुुभयो । 
मधेसमा जारी आन्दोलन र त्यसको प्रकृति नेपालको राष्ट्रिय हित र जनताको सुखका लागि हानिकारक भएको बताउँदै उहाँले आन्दोलनरत दलसँग जारी वार्ता पारस्परिक रुपमा मान्य हुने गरी शीघ्र समाधान हुने विश्वास व्यक्त गर्नुभयो । 
नेपालको पछिल्लो राजनीतिक विकासक्रमबारे जानकारी गराउँदै उपप्रधानमन्त्री थापाले हालै जारी भएको संविधान, राष्ट्रिय तथा अन्तर्राष्ट्रिय दायित्व र प्रतिबद्धताअनुरुप मानवअधिकारको संरक्षण एवं प्रवद्र्धनमा नेपाल सरकारले चालेका कदमबारे बैठकलाई अवगत गराउनुभएको जेनेभास्थित स्थायी नेपाली नियोगले जनाएको छ । रासस
