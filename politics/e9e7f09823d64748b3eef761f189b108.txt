दलहरुबीच ध्रबीकरण बढ्दै गए प्राप्त उपलब्धि पनि गुम्न सक्छ : प्रधानमन्त्री

काठमाडौं, चैत १२ – प्रधानमन्त्री सुशील कोइरालाले दलहरुबीच ध्रुबीकरण बढ्दै गए प्राप्त उपलब्धि गुम्ने खतरा रहेको बताउनुभएको छ ।
प्रधानमन्त्री कोइरालाले बिहीबार बालुवाटारस्थित आफ्नै निवासमा संघीय समावेशी मोर्चाको ज्ञापनपत्र बुझ्ने क्रममा दलीय ध्रुबीकरण बढ्दै गए २०६२/६३ सालको जनआन्दोलनबाट प्राप्त उपलब्ध गुम्न सक्ने बताउनुभयो ।
उहाँले आन्दोलनका उपलब्धि गुम्न नदिन सबै मिलेर संविधान जारी गर्नुपर्ने र त्यसका लागि एकीकृत नेकपा माओवादीले आन्दोलनका कार्यक्रम फिर्ता लिनुपर्ने बताउनुभयो । उहाँले संक्रमणकालको अन्त्य गर्न संविधान जतिसक्दो चाँडो जारी गर्नुको विकल्प नभएको पनि बताउनुभयो ।
प्रधानमन्त्री कोइरालाले मुलुकमा भ्रष्टाचार बढेको स्वीकार गर्दै भ्रष्टाचारीले संविधान जारी नहुँदाको फाइदा उठाएको बताउनुभयो । उहाँले आफ्नो स्वास्थ्यको विषयलाई लिएर भैरहेको टिकाटिप्पणीप्रति असन्तुष्टि जनाउनुभयो ।
उहाँले आफूले क्यान्सरजस्तो रोगलाई जितेर आएको भन्दै केही सञ्चारमाध्यमले सामान्य रुघाखोकी लागेको विषयलाई बढाइचढाई गरेको आरोप लगाउनुभयो । प्रधानमन्त्री कोइरालाले संविधान जारी भएपछि आफू सत्तामा नबस्ने स्पष्ट पार्दै मुलुकको विकासमा ध्यान दिन सबैलाई आग्रह समेत गर्नुभयो ।
