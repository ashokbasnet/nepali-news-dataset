निर्वाचनको मिति घोषणा भएकोमा चीनले गर्‍यो खुशी व्यक्त

काठमाडौं, फागुन १० – नेपालमा स्थानीय तहको निर्वाचनको मिति घोषणा भएकोमा चीनले खुशी व्यक्त गरेको छ । 
मंगलबार नेपाली कांग्रेसका सभापति शेरबहादुर देउवासँग देउवा निवास बुढानिलकण्ठमा भएको शिष्टाचार भेटमा नेपालका लागि चिनियाँ राजदूत यू होङले चुनावको मिति घोषणाको स्वागत गर्दै आफूहरु खुशी रहेको बताउनुभएको हो। 
भेटका अवसरमा राजदूत होङले नेपालमा स्थानीय तहको निर्वाचनको मिति घोषणा भएकोमा खुशी व्यक्त गर्दै नेपालको पर्यटन, कृषि, विद्युत लगायतका क्षेत्रमा विकासका लागि सहयोग पु¥याउन चीन इच्छुक रहेको धारणासमेत व्यक्त गर्नुभयो । 
नेपाल र चीनबीचको आपसी सहयोग र सदभावपूर्ण सम्बन्ध तथा समसामयिक विषयमा भेटघाट केन्द्रित भएको भेटपछि कांग्रेस पार्टी कार्यालयका मुख्यसचिव कृष्णप्रसाद पौडेलले जारी गरिएको विज्ञप्तिमा उल्लेख छ । 
भेटमा सभापति देउवाले आवधिक निर्वाचन लोकतन्त्रको सुन्दर पक्ष रहेकाले स्थानीय तहको निर्वाचन गरिनु अपरिहार्य रहेको बताउँदै संविधान संशोधनका लागि संसदमा पेस भएका संशोधन प्रस्ताव पारित हुने र तराई केन्द्रित दलहरुको भावनासमेत सम्बोधन हुने विश्वास व्यक्त गर्नुभयो ।  उहाँले नेपालको विकासमा चीन सरकार र त्यहाँका जनताबाट प्राप्त निरन्तर सहयोग र सद्भावको सह्राना गर्नुभएको मुख्यसचिव पौडेलले जारी गरिएको विज्ञप्तिमा उल्लेख छ ।
