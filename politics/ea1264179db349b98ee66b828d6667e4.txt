सिंहदरबार घेराउमा सहभागी बेलायती पक्राउ, विदेशीलाई कारबाही, खोजी तीव्र

काठमाडौं, जेठ ३ । संघीय गठबन्धन नेपालको सिंहदरबार घेराउ कार्यक्रममा झन्डा र फेटासहित उपस्थित भएका एक बेलायती नागरिकलाई प्रहरीले सोमबार पक्राउ गरेको छ ।प्रजिअ रामकृष्ण सुवेदीकाअनुसार पक्राउ परेका उनले आफ्नो नाम मार्टिन पेवर भएको बताएका छन् ।ती बेलायतीले राहदानी पाटनमा आफू बस्ने ठाउँमा भएको बताएकाले थप अनुसन्धान भइरहेको उनले जानकारी दिए ।केही दिनअघि नेपालका सम्बन्धमा अनावश्यक टिप्पणी गरेको भन्दै क्यानाडेली रोवर्ट पेनरलाई अध्यागमन विभागले प्रवेशाज्ञा खारेज गर्दै दुई दिनभित्र देश छोड्न निर्देशन दिएको थियो । सोही आधारमा ती नागरिकले नेपाल छाडेका थिए ।सिंहदरबारको हनुमानथान र माइतीघर मन्डलमा २९ दलीय संघीय गठबन्धनले आयोजना गरेको आन्दोलनमा युरोपेली मुलुकका जस्ता देखिने केही विदेशीसमेत सहभागी रहेको भेटिएको थियो । आन्दोलनमा सहभागी विदेशीलाई कारबाही संघीय गठबन्धनको सिंहदरबार घेराउ कार्यक्रममा झन्डा, ब्यानर र फेटासहित उपस्थित भएका विदेशीलाई सरकारले कारबाही प्रक्रिया अगाडि बढाएको छ ।गृह मन्त्रालयका प्रवक्ता यादव कोइरालाले आइतबार र सोमबार आन्दोलनकाक्रममा केही विदेशीकोसमेत संलग्नता भएको सूचनाका आधारमा मन्त्रालयले अनुसन्धान अगाडि बढाएकोे जानकारी दिए ।उनले भने–‘आन्दोलनमा सहभागी हुनु अध्यागमन कानुनविपरीत हो ।’प्रवक्ता कोइरालाले एक किसिमको प्रवेशाज्ञामा आएर आन्दोलनमा सहभागिता जनाउनु गम्भीर भएको बताउँदै उनीहरुलाई प्रवेशाज्ञा खारेजसम्मको कारबाही हुनसक्ने बताए ।उनले आन्दोलनमा सहभागी भएकाहरुको तस्वीरका आधारमा खोजी भइरहेकोसमेत जानकारी दिए ।आन्दोलनमा केही दातृ निकायकोसमेत सहयोग रहेको आशंकामा छानबिन भइरहेको छ ।संविधानका केही बुँदाप्रति असन्तुष्टि जनाउँदै मधेसी, आदिवासी जनजाति सम्बद्ध केही दल आन्दोलनमा छन् । रासस
