कांग्रेसको अधिवेशनमा नगएर मधेसी दलले गल्ती गरे : गच्छदार

विराटनगर, फागुन २१ - उपप्रधानमन्त्री विजयकुमार गच्छदारले निषेधको राजनीतिले कसैलाई पनि राम्रो नगर्ने बताउनुभएको छ । 
विराटनगर विमानस्थलमा पत्रकारसँग कुरा गर्दै गच्छदारले पुरानो प्रजातान्त्रिक पार्टीको महाधिवेशनमा नगएर मधेसी दलहरुले निषेधको राजनीतिक गर्न खोजेको आरोप लगाउनुभयो । 
राजनीतिको मुलधारमा आएर असहमतिका बुँदामा छलफल गरेर आफ्ना कुरा स्पष्ट राख्नु पर्ने बेलामा कुनै दलको कार्यक्रममा नगएर वा छलफल नै नगरेर निकास निस्कन्छ भन्ने भ्रमबाट मधेसवादी पछि हट्नु पर्ने उहाँको तर्क छ ।
‘उहाँहरुले कांग्रेसको महाधिवेशनमा नआएर गल्ती त गरि हाल्नुभयो’ गच्छदारले भन्नुभयो ‘ राष्ट्रिय अन्तर्राष्टिय नेताहरु रहेको सभामा आफ्ना माग र आफ्ना कुरा राख्नबाटसमेत चुक्नु भएको छ ।’ कांग्रेसको बिहीबार भएको उदघाटन समारहोहमा गच्छदार बाहेक अरु मधेस केन्द्रित दलका कोही पनि नेता गएका थिएनन् । 
गच्छदारले कांग्रेसको महाधिवेशनपछि राष्ट्रिय सहमतिको सरकार बन्ने बताउनुभयो । कुनै ठुला दलले नेतृत्व गर्ने गरी सहमतिको सरकार बन्ने भन्दै उहाँले सरकारको गठन, पुनर्गठन कस्तो हुने भन्ने महाधिवेशनबाट आउने नेतृत्वमा भर हुने बताउनुभयो । गच्छदारले अझै पनि आन्दोलन गर्छु र बाहिरी देशहरुको आशिर्वाद लिन्छु भन्ने सोच त्याग्नु पर्ने बताउनुभयो ।
