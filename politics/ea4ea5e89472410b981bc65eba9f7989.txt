बझाङमा झडप, मतगणना प्रतिनिधिसहित ३ घाइते, मतगणना स्थगित

डीबी विष्ट/उज्यालो ।
 बझाङ, असार १५ – छविस पाथिभेर गाउँपालिकामा नेकपा माओवादी केन्द्र र नेकपा एमालेका कार्यकर्ताबीच बिहीबार दिउँसो झडप भएको छ । झडपमा मतगणना प्रतिनिधिसहित ३ जना घाइते भएका छन । ६ जना माओवादी केन्द्रका कार्यकर्तालाइ प्रहरीले नियन्त्रणमा लिएको छ । 
घाइतेमध्ये वडा नम्बर ५ का मतगणना प्रतिनिधि एवम् अनेरास्वियुका केन्द्रीय सम्पर्क विभागका सचिव सागर भट्टको खुट्टा भाँचिएको छ । एमाले कार्यकर्ता सुवास भट्टको टाउको र कानमा चोट लागेको छ  अर्का कार्यकर्ता सिद्धराज थापाको हात भाँचिएको अनेरास्वियुका केन्द्रिय महासचिव ऐन महरले जानकारी दिएका छन् । 
बुधबार साँझ मदिरा खाएर होहल्ला गरिरहेका माओवादी कार्यकर्तालाई नियन्त्रणमा लिनका लागि आफूहरुले प्रहरीलाई खबर गरेको र त्यही रिसमा आज माओवादी केन्द्रका कार्यकर्ताले आफूहरुलाई आक्रमण गरेको घाइतेमध्येका एक सागर भट्टले जानकारी दिएका छन् । उनले माओवादी केन्द्रले जिल्ला बाहिरबाट गुण्डा मगाएर आफूहरुलाई कुटाइएको आरोप लगाए । उनले घाइते तिनै जनाको जिल्ला अस्पताल बझाङमा उपचार भैरहेको बताए । 
घटनाको विषयमा जानकारी दिँदै अनेरास्ववियुका महासचिव ऐन महरले आफ्ना निहत्था कार्यकर्ता माथि माओवादी केन्द्रका सांसद जनक बुढाको निर्देशनमा सांघातिक आक्रमण गरिएको आरोप लगाउँदै दोषीलाई कारवाही हुनुपर्ने र घाइतेको उपचारको व्यवस्था गरिनु पर्ने बताएका छन् । उनले जिल्ला बाहिरबाट गुण्डा मगाएर कार्यकर्ता कुटिँदासम्म पनि सुरक्षा दिन नसक्नु प्रहरीको कमजोरी भएको बताएका छन् । 
 
यता नेकपा माओवादी केन्द्रका सांसद जनक बुढाले दोहोरो झडपमा आफ्ना तर्फका पनि ५ जना कार्यकर्ता घाइते भएको र ६ जनालाई प्रहरीले नियन्त्रणमा लिएको बताएका छन । उनले जिल्ला बाहिरबाट गुण्डा मगाएर आक्रमण गरेको कुरा पुर्ण रुपमा असत्य भएको बताउँदै भने ‘चुनाव सकिएका जिल्लाका केही साथीहरु प्रचारका क्रममा यता आएका हुन सक्छन । हाम्रा पनि उता गएका थिए । 
तर गुण्डा मगाएर आक्रमण गरेको भन्ने एमालेको आरोपमा कुनै सत्यता छैन’ पक्राउ परेका आफ्ना कार्यकर्ता रिहा नगरेसम्म छविस पाथिभेरे गाउँपालिकाको मतगणना हुन नदिने बताउँदै बुढाले भने ‘निर्वाचनको बेला यस्ता सामान्य घटनाहरु सबै तिर हुन्छन । यसैको निहुँमा एक पक्षका कार्यकर्तालाई नियन्त्रणमा लिनु राम्रो होइन’। 
आफूहरुले पनि नेकपा एमालेले भारतबाट गुण्डा मगाएको हल्ला सुनेको र त्यस्तै हल्ला माओवादी केन्द्रको पनि रहेको दाबी गर्नु भयो । 
 प्रहरीले भने कसैलाई नियन्त्रणमा नलिएको बताउँदै छलफलका लागि उनीहरुलाई बोलाएको बताए । प्रहरी निरीक्षक रामबहादुर चन्दले भने ‘हामीले कसैलाई नियन्त्रणमा लिएका छैनौँ । छलफलका लागी दुबै पक्षलाई बोलाएका छौ । एक पक्ष आएको छ अर्को आउँदै छ’ झडपले उग्ररुप लिएपछि प्रहरीले लाठी चार्ज गरेर स्थिति नियन्त्रणमा लिएको उनले बताए ।
