असोज महिना भित्रै सहमति निकाल्ने प्रचण्ड र कोइरालाबीच सहमति

काठमाडौं, असोज १९ – एकीकृत नेकपा माओवादीका अध्यक्ष पुष्पकमल दाहाल प्रचण्ड र नेपाली काँग्रेसका सभापति सुशील कोइरालाबीच असोज महिना भित्रै राष्ट्रिय सहमतिको सरकार बनाउने सहमति भएको छ । दुबैदलका शीर्ष नेता सहित भएको दुई पक्षीय भेटमा असोज महिना भित्रै सहमति गरेर राष्ट्रिय सहमतिको सरकार बनाउने विषयमा सकरात्मक छलफल भएको प्रचण्डले जानकारी दिनुभयो ।

 

उहाँले राजनीतिक गतिरोध अन्त्यका लागि शीर्षनेताहरुबीच छलफल सुरु भएको बताउनु भयो । काँग्रेस उपसभापति रामचन्द्र पौडेलले माओवादी अध्यक्ष प्रचण्डसँग सकरात्मक वार्ता भएको बताउनु भयो । उहाँले राजनीतिक निकास आउनेमा आशावादी रहेको जानकारी दिनुभयो । 

राष्ट्रपति डा. रामवरण यादवसँग भेटेका माओवादी अध्यक्ष प्रचण्डले सहमतिको प्रयास थाल्नु भएको हो । त्यसै अनुसार शुक्रबार काँग्रेसका नेताहरुसंग छलफल भएको प्रचण्डको नीजि सचिवालयले जनाएको छ ।  

खनालसँगको भेट स्थगित

यसैबीच माओवादी अध्यक्ष प्रचण्डले शुक्रबार नै एमाले अध्यक्ष झलनाथ खनाललाई भेट्ने कार्यक्रम भने स्थगित भएको छ । खनालको व्यस्तताका कारण छलफल हुन नसकेको हो ।   

नयाँ चुनावमा जाने सहमति भएपनि दलहरुबीच आगामी सरकारको नेतृत्वका बिषयमा विवाद छ ।
