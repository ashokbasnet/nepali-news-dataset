खनाल र नेपालको भेट मुखर्जीसँग किन भएन ?

काठमाण्डौं मंसिर ११ - एमाले अध्यक्ष झलनाथ खनाल र पूर्वप्रधानमन्त्री माधवकुमार नेपालले दोहोर कर अन्त्य सम्बन्धी सम्झौता गर्न नेपाल आएका भारतीय वित्तमन्त्री प्रणव मुखर्जीसँग भेट गर्नुभएन । आइतवार बिहान काठमाण्डौं आएका मुखर्जीले राष्ट्रपति डा। रामबरण यादव, प्रधानमन्त्री डा। बाबुराम भट्टाराईसहितका शीर्ष नेताहरुलाई भेट्नु भएको छ ।

 

राष्ट्रपति र प्रधानमन्त्रीसँग उहाँहरुकै कार्यालयमा भेटे पनि मुखर्जीले दलका नेताहरुलाई आफु बसेको होटल द्वारिकाजमा भेट्नुभयो । तर, एमाले अध्यक्ष खनाल र पूर्व प्रधानमन्त्रीले भने पोर्टफोलियो नमिल्ने भन्दै द्वारिकाज होटलमा गएर मुखर्जीलाई नभेटेको हुन सक्ने कुटनीतिक क्षेत्रका जानकारको अनुमान छ ।

आफू प्रधानमन्त्री भएका बेला भारत भ्रमणको निम्तो नदिएका कारण खनालले रिसाएर मुखर्जीसँग नभेटको भन्ने केहीले अनुमान गरे पनि खनाल निकट श्रोतले भने समय अभावका कारण खनालले नभेटेको जनाएको छ । भेटको सूचीमा खनालको नाम भएपनि एमाले नेता केपी शर्मा ओली, उपाध्यक्ष विद्यादेवी भण्डारी र भरतमोहन अधिकारीले द्वारिकाजमा पुगेर मुखर्जीसँग भेट गर्नुभयो । खनालले प्रधानमन्त्री रहेका बेला गत भदौ १ गतेदेखि कुटनीतिक आचार संहिता २०६८ जारी भएको थियो । जस अनुसार आफूभन्दा सानो ओहोदाका पदाधिकारी बसेकै ठाउँमा गएर माथिल्लो ओहोदाका अधिकारीले भेट्न मिल्दैन ।
