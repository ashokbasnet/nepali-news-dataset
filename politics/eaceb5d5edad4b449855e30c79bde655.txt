पाँच दिने भ्रमणका लागि राष्ट्रपति श्रीलंका प्रस्थान

काठमाडौं, वैशाख २९ – राष्ट्रपति विद्यादेवी भण्डारी पाँच दिने भ्रमणका लागि शुक्रबार श्रीलङ्का प्रस्थान गर्नुभएको छ । राष्ट्रपति भण्डारी नेपाल एयरलाईन्सको विमानमार्फत बिहान पौने ११ बजे थाइल्यान्डको ब्याङ्कक हुँदै श्रीलंका प्रस्थान गर्नुभएको हो । 
उपराष्ट्रपति नन्दबहादुर पुन, प्रधानमन्त्री पुष्पमकमल दाहाल प्रचण्ड, सभामुख ओनसरी घर्ती लगायतले त्रिभुवन विमानस्थलमा पुगेर राष्ट्रपति भण्डारीको विदाई गर्नुभयो । 
बुद्धजयन्तीका अवसरमा श्रीलङ्काले मनाउने राष्ट्रसंघीय सम्मेलनको समापन समारोहमा राष्ट्रपति भण्डारी प्रमुख अतिथिका रुपमा सहभागी हुने उहाँका सल्लाहकार सुशिल प्याकुरेलले जानकारी दिनुभयो । 
भ्रमणका क्रममा राष्ट्रपति भण्डारीले श्रीलंकाली समकक्षी मैत्रीपाला सिरिसेना लगायत उच्च राजनीतिक नेतृत्वसँग भेटवार्ता गर्ने कार्यक्रम छ । भ्रमणका क्रममा राष्ट्रपति भण्डारीले क्यान्डीमा रहेको बुद्धको दाँतको अस्थीधातुको दर्शन र श्रीलङ्काका विभिन्न धार्मिक क्षेत्रको पनि भ्रमण पनि गर्नुहुनेछ । 
श्रीलङ्काको राजधानी कोलोम्बोमा आजदेखि शुरु हुने सम्मेलनको समापन वैशाख ३१ गते हुनेछ । राष्ट्रपति भण्डारी आगामी जेठ २ गते स्वदेश फर्कनुहुने छ । राष्ट्रपति भण्डारीले शुक्रबार थाइल्याण्डमा रहँदा स्वर्गीय थाई राजा भूमिबल अदुल्यादेजको पार्थिव शरीरमा माल्यापर्ण गरी श्रद्धाञ्जलि व्यक्त गर्ने कार्यक्रम छ ।
