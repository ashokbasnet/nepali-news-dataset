प्रधानन्यायाधीशको नेतृत्व पार्टीकै प्रस्ताव : बोगटी

काठमाडौं, माघ २८ - एकीकृत नेकपा माओवादीका महासचिव पोष्टबहादुर बोगटीले प्रधानन्यायाधीशको नेतृत्वमा चुनावी सरकार गठन गर्ने प्रस्ताव पार्टीकै भएको बताउनुभएको छ । 

रिपोर्टर्स क्लबले गरेको कार्यक्रममा बोगटीले महाधिवेशन आयोजक समितिले अनुमोदन गरेको प्रस्ताव अध्यक्ष पुष्पकमल दाहाल प्रचण्डले महाधिवेशनमै प्रस्तुत गरेकोले पनि यो प्रस्ताव पार्टीको भएको बताउनुभयो ।

अध्यक्ष प्रचण्डले प्रस्ताव पार्टीको नभएको भनि आएको खबर सत्य नभएको दावी गर्दै बोगटीले भन्नुभयो ‘हिजो राष्ट्रपतिसँगको छलफलमा यस्तो कुरा अध्यक्षले भन्नु भएकै छैन ।’

बंगलादेशमा चुनाव निष्पक्ष बनाउन संविधानमा नै चुनावी सरकारको नेतृत्व प्रधानन्यायाधीसले गर्ने ब्यवस्था रहेको उल्लेख गर्दै बोगटीले नेपालको राजनीतिक अवस्थामा पनि जटिल भएकोले प्रधानन्यायाधीश नेतृत्व उपयूक्त हुने विश्लेषण सहित प्रस्ताव ल्याएको दावी गर्नुभयो ।

शनिवार मुख्य दलसहितको छलफलमा प्रचण्डले पार्टीको प्रस्ताव नभएको भन्दै काँग्रेस र एमालेलाई आश्वस्त पार्नुभएको थियो ।

तर बोगटीले पार्टीको पछिल्लो प्रस्तावमा विपक्षी दलसमेत सकारात्मक देखिएको र एक हप्ता भित्र सहमति बन्न सक्ने सम्भावना पनि रहेको दावी गर्नुभयो ।
