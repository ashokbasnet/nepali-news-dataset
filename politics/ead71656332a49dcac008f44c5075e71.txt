चुनाव प्रचार गर्न विद्यालय बन्द गरेर विद्यालयकै बस लिएर गयो कांग्रेस

अर्जुन श्रेष्ठ/उज्यालो ।
धादिङ, वैशाख २० – धादिङमा नेपाली कांगेसले आचारसंहिता उल्लघंन गरी चुनावको प्रचारप्रसार गरको छ । कांग्रेसले विद्यालय बन्द गरी विद्यालयकै बस प्रयोग गरेर पार्टीको कार्यक्रम गरेको हो । 
त्रिपुरासुन्दरी र सिद्धलेक गाउँपालिकामा उम्मेदवारी दिन जाँदा नेपाली कांग्रेसले स्कूल बस प्रयोग गरेको हो । कांग्रेसले विद्यालय बन्द गरी त्रिपुरासुन्दरी गाउँपालिकामा बालविकास इङ्लिस बोर्डिङ स्कूल र सिद्धलेख गाउँपालिकाका शान्ति एकेडेमी बोर्डिङ स्कूलको बस प्रयोग गरेको थियो । स्कुल बसमा पार्टीको झण्डा राखी नेपाली कांग्रेसका कार्यकर्ताले नाराबाजी गर्दै गाउँ परिक्रमा गरेका थिए । कार्यकर्ताहरु बसको छतमा समेत चढेका थिए । 
नेपाली कांग्रेस धादिङका सभापति रमेश धमला भने आफूलाई कुनै जानकारी नभएको बताउनुहुन्छ । ‘हाम्रो पार्टीले आचारसंहिता बनाएको छ । हामी आचारसंहिता पालना गर्छाैं’ धमलाले यसो भनिरहँदा धादिङका गाउँपालिकाहरुमा भने नेपाली कांग्रेसका कार्यकर्ताहरु विद्यालय नै बन्द गरेर विद्यालयका बसहरु प्रयोग गरी आचारसंहिताको खिल्ली उडाइरहेका छन् । 
आचारसंहिता अनुसार विद्यालयको सवारी साधनमा कुनैपनि पार्टीको झण्डा राख्न पाइँदैन । अझ आफ्नो कार्यक्रमका लागि विद्यालय नै बन्द गर्नु निकै निन्दनीय काम हो । तर नेपाली कांग्रेसले विद्यार्थीको भविष्यमाथि खेलवाड गर्दै विद्यालय नै बन्द गरी विद्यालयकै सवारी साधन प्रयोग गरेको छ ।  
‘बोर्डिङमा पढाइ राम्रो हुन्छ भनेर छोरा छोरीलाइ बोर्डिङ स्कुलमा भर्ना गरेको पढाइ होइन राजनिति हुने रहेछ’ अभिभावकहरुको गुनासो छ । ‘विद्यालय शान्ति क्षेत्र भन्ने तर विद्यार्थीकै भविष्यमाथि खेलवाड गर्ने नेपाली कांग्रेसको कस्तो आचारसंहिता हो ?’ बालविकास इङ्लिस बोर्डिङ स्कुलका एक अभिभावकले आक्रोश पोखे ।  
‘आचारसंहिता उल्लङ्घनप्रति सत्य तथ्य पत्ता लगाइ कारबाही अगाडी बढाउँछौ । अब छिट्टै राजनीतिक दहरुलाई पनि आचारसंहिताका विषयमा आवश्यक निर्देशन दिन्छौँ’ जिल्ला निर्वाचन कार्यालय धादिङका निर्वाचन अधिकृत इश्वर सिंखडाले बताउनुभयो ।
