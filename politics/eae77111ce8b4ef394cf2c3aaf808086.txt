जेठ १५ गतेसम्ममा कुनैपनि हालतमा संविधान जारी हुन्छ : भण्डारी

मकवानपुर, चैत ८ – नेकपा एमालेकी उपाध्यक्ष विद्यादेवी भण्डारीले आउँदो जेठ १५ गतेसम्ममा कुनैपनि हालतमा संविधान जारी हुने बताउनुभएको छ ।
प्रेश चौतारी मकवानपुले आइतकार हेटौंडामा गरेको पत्रकार सम्मेलनमा उहाँले सकेसम्म सहमति नभए बहुमतीय प्रक्रियामा गएर भएपनि आउँदो जेठ १५ सम्ममा संविधान जारी गरिने बताउनुभयो ।
एकीकृत नेकपा माओवादीले संविधान निर्माणमा अवरोध गरिरहेको आरोप लगाउँदै उहाँले यही क्रम चलिरहने हो भने एमाओवादीको व्यवहारले प्रतिगमनलाई सघाउ पुर्‍याउने बताउनुभयो ।
उहाँले भन्नुभयो ‘लाठी जुलुस निकालेर संविधान बन्ने भए चुनावको के अर्थ भयो र ?’ उहाँले नेपालीको अस्तित्वनै खतरामा पर्ने खालको संघीयताको पक्षमा नेकपा एमाले नरहेको उहाँको भनाई छ ।
उहाँले भन्नुभयो ‘तराई, पहाड, हिमाललाई टुक्राउने खालको संघीयता निर्माण गर्न एमालेले कुनैपनि हालतमा दिँदैन ।’ संविधान निर्माणका धेरै काम सकिएको बताउँदै उहाँले अब राज्य पुनर्संरचनाका  केही काम मात्र बाँकी रहेको बताउनुभयो ।
माओवादी लगायतका दलसँग संविधान निर्माण गर्ने विषयमा सकेसम्म अधिकतम लचकता अपनाउने र भएन भने दुईतिहाइ बहुमतबाट भएपनि संविधान जारी गरिने उहाँले बताउनुभयो ।
