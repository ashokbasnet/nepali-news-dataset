एक हप्ता भित्रमा गोलमेच सम्मेलन गर्न थापाको माग

चितवन, भदौ ६ – राष्ट्रिय प्रजातन्त्र पार्टी नेपालका अध्यक्ष कमल थापाले तोकिएकै मितिमा निर्वाचन गर्न एक हप्ता भित्रमा गोलमेच सम्मेलन गर्नु पर्नेमा जोड दिनु भएको छ ।  
भरतपुर विमानस्थलमा बुधबार पत्रकारसित कुरा गर्दै  राप्रपा नेपालका अध्यक्ष थापाले मोहन बैद्य नेतृत्वको नेकपा माओवादीलगायतका दललाई निर्वाचनमा ल्याउने एक मात्र विकल्प गोलमेच सम्मेलन भएकाले राष्ट्रपति र मन्त्रिपरिषद्का अध्यक्षले यसका लागि पहल गर्नुपर्ने बताउनुभयो ।
चार राजनीतिक दलले अन्य दललाई निषेध गरेर सर्वसत्ताबाद लाद्न खोजेको आरोप लगाउदै थापाले चार दलको सिण्डिकेट उच्च स्तरीय राजनीतिक संयन्त्र खारेज  गर्नु पर्ने बताउनुभयो  । उहाँले मंसिर ४ मा हुने निर्वाचनमा सबै राजनीतिक दल सहभागी हुने सुनिश्चिता नभए यसको औचित्य नभएको समेत जिकिर गर्नुभयो ।
