सेना दिवसको अवसरमा टुंडिखेलमा विशेष आकर्षण

काठमाडौं, फागुन ५–नेपाली सेनाले मङ्गलबार ‘सेना दिवस’ मनाइँदैछ । दिवसको अवसरमा नेपाली सेनाले दिउँसो सैनिक मञ्च टुँडिखेलमा विशेष समारोहको आयोजना गर्दैछ ।  सैनिक मुख्यालय जङ्गी अड्डाद्वारा आयोजना हुने विशेष समारोहमा नेपाली सेनाका परमाधिपति राष्ट्रपति डा. रामवरण यादव प्रमुख अतिथिका रूपमा सहभागी हुनुहुनेछ । नेपाली सेनाले महाशिवरात्रिको दिनलाई सेना दिवसको रूपमा मनाउँदै आएको छ ।
सैनिक मञ्च टुँडिखेलमा शिवरात्रि परेड तथा तोप, बढाइँ, कवाज, आतसबाजीलगायत विविध कार्यक्रम गरी दिवस मनाउन लागिएको नेपाली सेनाले जनाएको छ ।
नेपालको स्वतन्त्रता, भौगोलिक अखण्डता तथा सार्वभौमसत्ताको रक्षाका लागि इतिहासका विभित्र कालखण्डमा नेपाली सेनाले उदाहरणीय कीर्तिमानी काम गर्दै आएको छ ।
वर्तमान नेपाली सेनाको साङ्गठनिक स्वरूपको सुरुवात १८१९ सालबाट भएको र अहिले नेपाली सेनाको जनशक्ति झण्डै ९५ हजार छ । उक्त सुरक्षा सङ्गठनको प्रमुखमा अहिले प्रधानसेनापति गौरवशम्शेर जबरा हुनुहुन्छ ।
सेना दिवसको अवसरमा प्रधानसेनापति गौरवशमशेर राणाले दिनुभएको सकल दर्जालाई दिनुभएको सन्देशमा नेपाली सेनाले सदैव राष्ट्र निर्माण, राष्ट्रिय स्वाधीनताको रक्षा, राष्ट्रिय अखण्डताको पहरेदारी र जनताको सर्वपरि हितका लागि त्याग र बलिदान दिँदै आएको स्मरण गराउनुभएको छ ।
