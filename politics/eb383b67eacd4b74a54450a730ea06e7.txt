कांग्रेस–एमाले अन्य विपक्षी दलहरुसँग छलफल गर्दै

काठमाडौं, माघ ६ – जनसत्ताको कामलाई मान्यता दिने सरकारी निर्णयको तीव्र बिरोध गर्दै आएका कांग्रेस र एमालेले विपक्षी दलहरुसित छलफल गर्दैछन् । शुक्रबार बिहान ११ बजे काँग्रेस संसदीय दलको कार्यालय सिंहदरबारमा विपक्षी दलहरुको बैठक बस्ने तय भएको काँग्रेस नेता लक्ष्मणप्रसाद घिमिरेले जानकारी दिनुभयो । 

 

घिमिरेका अनुसार बैठकमा नयाँ बन्ने संविधानमा राज्यको शासकीय स्वरुप, शान्ति प्रकृया र माओवादी नेताहरुका अभिव्यक्तिका विषयमा पनि छलफल हुनेछ । माओवादीका कारण शान्ति र संविधान लेखन प्रकृया अवरुद्ध भएको भन्दै विपक्षी दलहरुले माओवादीलाई दबाब दिनुपर्ने विषयमा यसअघि पनि छलफल गर्दै आएका छन् । 

 

सरकारले जनसत्ताका निर्णयलाई वैधानिकता दिने निर्णय गरेपछि विपक्षी दलले तत्काल निर्णय फिर्ता लिई नागरिक सामू माफी माग्नु पर्ने माग गरेका छन् । सर्वोच्च अदालतले बिहीबार सशस्त्र युद्धका बेला माओवादी जनसत्ताले गरेका जग्गा किनबेचका कामलाई वैधानिकता दिने सरकारी निर्णय कार्यान्वयन नगर्न सरकारलाई आदेश दिइसकेको छ ।
