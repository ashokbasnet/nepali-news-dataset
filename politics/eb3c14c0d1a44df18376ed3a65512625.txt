​उम्मेदवारी दर्ता गर्दै ओलीले भने : गठबन्धनको विकल्प छैन

झापा, कात्तिक १६ – एमाले अध्यक्ष तथा पूर्व प्रधानमन्त्री केपी शर्मा ओलीले कांग्रेसले अफ्ठ्यारोमा पारेको राप्रपालाई वाम गठबन्न्धनले साथ दिएको बताउनुभएको छ ।

झापा सदरमुकाम चन्द्रगढिमा झापा ५ बाट उम्मेदवारी मनोनयन दर्ता गरेपछि पत्रकारहरुसँग कुरा गर्दै ओलीले भन्नुभयो ,‘कांग्रेसले राप्रपालाई अन्तिममा अप्ठ्यारोमा पारेको थियो, हामीले साथ दियौं ।’ ओलीले मुलुकमा स्थिर तथा जनउत्तरदायी सरकार र सुशासन दिलाउन वाम गठबन्धनको विकल्प नरहेको बताउनुभयो ।

वाम गठबन्धन विरुद्ध कांग्रेसको अगुवाईमा राप्रपा समेतको गठबन्धन बन्न लागेको अवस्थामा झापा ३ मा राप्रपालाई कांगे्रसले नछोडने भएपछि सो दोस्रो गठबन्न्धन धरापमा परेको हो ।

झापा ३ बाट कांग्रेस नेता कृष्ण सिटौला उम्मेदवार बन्नुभएको छ भने सो क्षेत्रमा वाम गठबन्धनले उम्मेदवारी नदिएर राप्रपाका महामन्त्री राजेन्द्र लिङदेनलाई सघाउने निर्णय भएको छ । स्थानीय तहको चुनावमा यो निर्वाचन क्षेत्रका दुईवटा गाउँपालिकामा राप्रपाले जितेको थियो ।मनोनयन दर्तापछि लिङदेनलेआफ्नो क्षेत्रमा राष्ट्रबादी र वामपन्थीबिच तालमेल भएको बताउनुभयो । सिटौलाले पनि आफू जित्नेमा ढुक्क रहेको बताउनु भएको छ ।
झापा १ मा वाम गठबन्धनका तर्फबाट माओबादी नेता राम कार्कीले मनोनयन दर्ता गराउनु भएको छ । यस क्षेत्रमा कांग्रेसका युवा उम्मेदवार विश्वप्रकाश शर्मा पनि उम्मेदवार बन्नुभएको छ ।
