चुनाबी सरकारबारे निर्णय गर्न एमालेको केन्द्रीय समिति बैठक आज

काठमाडौ, फागुन ४ – प्रधानन्यायाधीशलाई चुनावी सरकारको नेतृत्व दिने/नदिने विषयमा पार्टीको धारणा तय गर्न नेकपा एमालेको आकस्मिक केन्द्रीय कमिटीको बैठक बस्दैछ ।

पार्टी कार्यालय बल्खुमा शुक्रबार विहान बस्ने बैठकले प्रधानन्यायाधीशकै नेतृत्वमा चुनाबमा जाने निर्णय गर्ने नेताहरुले बताएका छन् ।

कांग्रेसले समेत प्रधानन्यायधीशको नेतृत्वलाई स्वीकार गरिसकेको अवस्थामा राजनीतिक निकासको लागि एमालेले पनि यही निर्णय लिनुपर्ने एकथरी नेताहरुको धारणा छ । तर प्रधानन्यायधीशको नेतृत्व मान्न नहुने मत पनि एमालेभित्र उत्तिकै बलियो छ ।

विवादका कारण बिहीबार बसेको स्थायी समिति बैठकले टुंगो लगाउन नसकेपछि शुक्रबार केन्द्रीय कमिटी बैठक बोलाइएको हो । एमालेमा अध्यक्ष झलनाथ खनाल र वरिष्ठ नेता माधबकुमार नेपाल निकटका नेताहरु प्रधानन्यायाधीशको नेतृत्वलाई स्वीकारेर जानुपर्ने पक्षमा छन् भने केपी ओली र उहाँ निकटका नेताहरु कुनै पनि हालतमा प्रधान्यायाधीशलाई प्रधानमन्त्री मान्न नसकिने अडानमा छन् ।

तर एमालेकै कारण सहमति जुट्न नसकेको सन्देश जाने भएकाले शुक्रबारको बैठकमा राजनीतिक निकासमा सघाउ पुग्ने हिसाबले नै निर्णय गर्ने एक नेताले बताए ।
