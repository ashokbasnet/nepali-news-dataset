फोरम लोकतान्त्रिकको महाधिवेशन वैशाख २० देखि, पार्टी नाम परिवर्तनको सम्भावना

विराटनगर, वैशाख ९ । मधेसी जनअधिकार फोरम लोकतान्त्रिकले आगामी वैशाख २० देखि २२ गतेसम्म विराटनगरमा राष्ट्रिय अधिवेशन गर्ने भएको छ ।पार्टी स्थापना भएको सात वर्षपछि फोरम लोकतान्त्रिकले राष्ट्रिय अधिवेशन गर्न लागेको हो ।पार्टीका अध्यक्ष विजयकुमार गच्छदारले विहीबार विराटनगरमा पत्रकार सम्मेलन गरी राष्ट्रिय अधिवेशनको तयारी ९० प्रतिशत पूरा भएको जानकारी दिए ।उनले महाधिवेशनका लागि उपसमितिहरु बनाउने, एजेन्डा तयार गर्ने, पाहुनालाई निमन्त्रणालगायतका कामहरु भइरहेको जानकारी दिए ।महाधिवेशनमा देशभरका ६२ जिल्लाबाट २५ सय प्रतिनिधि सहभागी हुने बताइएको छ ।महाधिवेशनले पार्टीको नाम परिवर्तनसमेत गर्ने सम्भावना रहेको जनाइएको छ ।
