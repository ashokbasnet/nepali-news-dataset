सेना समायोजनमा जुट्यो सहमति

हिम बिष्ट/ उज्यालो । काठमाडौं, बैशाख २ – सेना समयोजनका धेरैजसो विवादित विषयमा दलहरुबीच सहमति जुटेको छ । सेना समायोजन सम्बन्धिविशेष समितिको वैठकले समायोजनका लागि छनोट समिति, तालिम अवधि लगायतका विषयमा सहमति गरेको हो ।
वैठकले यसअघि कार्यदलले तयार पारेको सहमतिलाई पारित गर्दै ७ बुँदे सहमति गरेको समितिका सदस्य भीम रावलले जानकारी दिनुभयो । ‘महानिर्देशनालयको संरचना र नेतृत्व माओवादी लडाकूको छनोट प्रकृया अन्तिममा पुगेपछि तोकिने सहमति भएको छ’, रावलले भन्नुभयो, ‘कुन निर्देशनालयमा कति प्रतिशत भन्ने पनि निर्णय भएको छ ।’
रावलका अनुसार राष्ट्रिय विकास निर्देशनालयमा ३० प्रतिशत, औद्योगिक सुरक्षा निर्देशनालयमा २०, वन सुरक्षामा ३० र विपद व्यवस्थापनमा २० प्रतिशत सहभागी गराउने मोटामोटी सहमति भएको छ ।
छनौट समितिमा माओवादीका तर्फबाट प्रतिनिधि नराख्ने सहमति भएको छ । अधिकृत स्तर र अन्य दर्जाको लागि छुट्टाछुट्टै छनोट समिति बनाउने सहमति भएको छ ।
अधिकृत स्तरका लागि लोक सेवा आयोगको अध्यक्ष वा नीजले तोकेको व्यक्ति, सैनिक सेवाको विशिष्ट श्रेणीको अधिकृत, रक्षा मन्त्रालयको प्रतिनिधि, प्रधानमन्त्रीले तोकेका तीन जना विज्ञ रहने छन् ।
समितिका सदस्य बर्षमान पुन अनन्तले बृजकोर्ष भएका कारण तालिम अवधि छोट्याइएको जानकारी दिनुभयो । भर्नाका क्रममा उमेर, शिक्षा र वैवाहिक अवस्था यस अघिको ७ बुँदे सहमतिअनुसार हुने र बाँकी मापदण्ड नेपाली सेनको स्थापित मापदण्ड अनुसार नै गर्ने विषयमापनि समितिमा सहमति भएको छ । यस्तै अन्य दर्जामा सैनिक प्रतिनिधि, लोकसेवा आयोगका प्रतिनिधि रहने छन् ।
सहमतिलाई आइतबार बिहान बस्ने मन्त्रीपरिषद बैठकले अनुमोदन गर्ने अनन्तले जानकारी दिनुभयो ।
