संसदका खाली कुर्सी आज किन भरिए ?

काठमाडौं, साउन ७ – नेकपा माओवादी केन्द्रका अध्यक्ष पुष्पकमल दाहाल प्रचण्डले व्यवस्थापिका संसदमा लामो समयदेखि खाली रहेका कुर्सी शुक्रबारको बैठकमा भरिनुको अर्थ के भनेर प्रश्न गर्नु भएको छ । 
केहीबेरअघि संसदमा बोल्दै नेकपा एमालेका नेता तथा अर्थमन्त्री विष्णु पौडेलले मधेसी मोर्चा शुक्रबारको संसद बैठकमा उपस्थित भएकाले खुसी व्यक्त गर्नु भएको थियो । 
‘के कारणले सेता कुर्सी आज भरिए ? तपाइँलाई थाहा होला, अविश्वासको प्रस्ताव दर्ता भन्दाअघि खाली हुने कुर्सी किन अहिले भरिए ? यसतर्फ तपार्इंहरुलाई घोत्लीन अनुरोध गर्दछु’ प्रचण्डले अर्थमन्त्री पौडेललाई व्यङ्ग्य गर्दै भन्नुभयो,   ‘देशले के चाहेको रहेछ । त्यो पुष्टी हुँदैछ ।’ संसदमा माओवादीले अविश्वासको प्रस्ताव दर्ता गरेपछि पहिलो पटक मधेसी मोर्चा शुक्रबारको संसद बैठकमा उपस्थित भएको थियो । यसैप्रति लक्षित गर्दै प्रचण्डले ओलीको राजीनामा आवश्यक रहेको बतमाउनुभयो । 
त्यस्तै प्रचण्डले प्रधामन्त्री केपी शर्मा ओली एक्लैले सरकार चलाउन खोजेको आरोप लगाउनु भएको  छ । सरकार गठनका बेला माओवादी केन्द्रसँग गरेका वाचा बिर्सेर ओलीले एकलौटी रुपमा सरकार चलाएको बताउनुभएको हो ।
‘राष्ट्रिय एकताका लागि १६ बुँदे सहमति गरिएको थियो । धेरै भद्र सहमति पनि भए तर तिनले केही काम गरेन । अब भद्र सहमति शब्द नेपालका पार्टीले प्रयोग नगर्दा राम्रो’ प्रचण्डले भन्नुभयो ।
