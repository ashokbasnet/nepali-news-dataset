चुनावमा कांग्रेस र माओवादी केन्द्रको तालमेल

दोलखा, वैशाख १६ – स्थानीय तहको निर्वाचनका लागि दोलखामा नेपाली कांग्रेस र नेकपा माओवादी केन्द्रबिच चुनावी तालमेल हुने भएको छ । नेपाली कांग्रेस दोलखाका सभापति रुद्रबहादुर खड्का र नेकपा माओवादी केन्द्र दोलखाकी इन्चार्ज देवी खड्काले दुवै पार्टीबीच चुनावी तालमेल गर्ने बारेमा सहमति भएको बताएका हुन् ।  
दुवै राजनीतिक दलले शनिबार पत्रकार सम्मेलन गरी स्थानीय तहको चुनावमा नगरपालिका, गाउँपालिका र वडा तहसम्म तालमेल गरेर जाने सहमत भएको घोषणा गरेका हुन् ।
दोलखाको सन्दर्भमा समृद्ध दोलखा निर्माणका लागि आसन्न स्थानीय तहको निर्वाचनमा नेपाली कांग्रेस र नेकपा माओवादी केन्द्रले सयुक्त प्यानल बनाइ निर्वाचनमा सहभागी हुनुपर्ने आवश्यकताको महशुस गरी संयुक्त रुपमा निर्वाचनमा भाग लिने निर्णय भएको दुबै पार्टीले निकालेको विज्ञप्तीमा उल्लेख गरिएको छ । यसअघि चुनावी तालमेलका लागि छलफलमा ब्यस्त रहेको दुवै पार्टीले चुनावी तालमेल गर्ने बारेमा सहमति नहुँदा र आकांक्षी धेरै भएपछि उम्मेद्वार घोषणा गर्न नसकेको बताउँदै आएका थिए ।
यसैगरी दोश्रो दल नेकपा एमाले दोलखाले यसअघि नै ९ स्थानीय तहको प्रमुख, उपप्रमुख तथा अध्यक्ष उपाध्यक्ष छनौट गरी आधिकारीक घोषणा गरिसकेको छ भने राप्रपा दोलखाले भिमेश्वर नगरपालिकाको प्रमुख उपप्रमुखसहित वडा अध्यक्ष, सदस्यको टुंगो लगाइसकेको छ । दोलखामा सात गाउँपालीका र दुई नगरपालिका रहेका छन् ।
