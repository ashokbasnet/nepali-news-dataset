हारे पनि गाउँगाउँ पुगेर मतदातालाई धन्यवाद दिँदैछिन् आरजु राणा

नवराज पनेरु/उज्यालो ।
धनगढी, पुस ४ –कैलाली ५ बाट प्रतिनिधिसभामा पराजित डा.आरजु राणा देउवा मतदातालाई धन्यवाद दिन गाँउगाँउमा जानुभएको छ । टोलटोलमा सभाको आयोजना गर्दै आरजुले मतदातालाई धन्यवाद दिइरहनुभएको छ ।

आरजुले मंगलवार धनगढी उपमहानगरपालिकाको फूलवारी क्षेत्रमा ३ ओटा धन्यवादसभाको आयोजना गर्नुभएको छ । फूलबारीको वडा नम्बर १४, १८ र १९ मा आयोजित धन्यवादसभामा बोल्दै आरजुले अब यसै क्षेत्रबाट राजनीति गर्ने र जनताले आफूलाई दिएको मतको कदर गर्ने बताउनुभयो । चुनावमा आफू पराजित भए पनि यस क्षेत्रको विकासका  लागि कटिबद्ध भएर लाग्ने उहाँले बताउनुभयो ।

५ वर्षपछि हुने चुनावमा आफू फेरि यही क्षेत्रबाट चुनाव लड्ने पनि उहाँले बताउनुभयो । स्थानीय तहको निर्वाचनमा कांग्रेसबाट विजयी मेयर नृप ओड र उपमेयर शुसिला मिश्र भट्टलाई साथमा लिएर आरजुले धन्यवादसभाको आयोजना गर्नुभएको हो ।
उहाँले धनगढी उपमहानगरपालिकाका सबै वडासहित क्षेत्र नम्बर ५ का गाउँमा धन्यवाद सभाको आयोजना गर्ने कार्यक्रम रहेको जनाइएको छ । 
प्रतिनिधिसभाको चुनावमा आरजु एमालेका नारदमुनी रानासँग ४ हजार ८ सय ४८ मतले पराजित हुनुभएको थियो ।
