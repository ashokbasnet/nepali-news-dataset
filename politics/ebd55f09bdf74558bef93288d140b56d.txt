एकीकृत माओवादीका नेताले षडयन्त्र गरेर नेकपा माओवादी फुटाएको आरोप

भक्तपुर, पुस १८ - नेकपा माओवादीका सचिव देव गुरुङ्गले एकीकृत नेकपा माओवादीको षडयन्त्रका कारण आफ्नो पार्टी (मोहन वैद्य नेतृत्वको नेकपा माओवादी) फुटेको आरोप लगाउनु भएको छ ।
रफत सञ्चार क्लब भक्तपुरले गरेको अन्तरक्रिया कार्यक्रममा बोल्दै उहाँले एमाओवादीका नेताहरुले सुनुयोजित षडयन्त्र गरि आफ्नो पार्टी विभाजन गराएको आरोप लगाउनु भएको हो ।
‘हाम्रो पार्टीले राष्ट्रिय स्वाधिनता र देशभक्तिको धार बोक्दै गएकाले डरका कारण एमाओवादीका नेताले सुनुयोजित षडयन्त्र गरि हाम्रो माओवादी पार्टी विभाजन गरे’ उहाँले भन्नुभयो ‘पार्टी विभाजन हुनुमा एकीकृत माओवादीले भूमिका खेलको छ ।’
दोस्रो संविधानसभाले पनि नागरिकलाई संविधान दिन नसक्ने दाबी गर्दै उहाँले अब संविधानसभा विघटन गरी राष्ट्रिय सर्वपक्षीय भेला आयोजना गरेर संविधान निर्माण गर्नु एकमात्र बिकल्प भएको बताउनुभयो । विदेशीको ईशाराकै कारण संविधान जारी हुन नसकेको चर्चा गर्दै उहाँले ठूला दलहरु विदेशीको गोटी बन्दा समस्या झनै विकराल बन्दै गएको टिप्पणी थियो ।
संविधान सभाका अध्यक्षले संविधानको मस्यौदा जारी गर्न आफूलाई अधिकार दिन दलका नेताहरुलाई आग्रह गर्नुले यथास्थितिमै संविधान जारी गर्न खोजेको आशंका गर्दै उहाँले यथास्थितिमा संविधान जारी गरे जलाईने चेतावनी दिनुभयो ।
