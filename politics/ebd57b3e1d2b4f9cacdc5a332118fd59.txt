सहमतिका लागि दलहरु अन्तिम प्रयासमा

काठमाडौं, बैशाख १९ - संविधान जारी गर्ने म्याद अब २७ दिन मात्र बाँकी छँदा दलहरु विवादित विषयमा सहमति जुटाउन अन्तिम प्रयास गर्दैछन् । अहिले साढे ८ बजे सिंहदरबारमा बस्ने संवैधानिक समिति अन्तर्गतको विवाद समाधान उपसमिति बैठकमा संविधानका विवादित विषयमा छलफल हुने एमाले नेता भीम रावलले जानकारी दिनुभयो । दिउँसो १ बजे संविधानसभा बैठक बस्नुअघि विवाद समाधानको लागि प्रयास हुने उहाँले बताउनुभयो ।

 

अन्तिम क्षणमा सरकार फेर्ने कुराले असमझदारी बढेपछि दलहरुबीचको दुरी पनि बढेको छ । राज्य पुनर्संरचना, शासकीय स्वरुप लगायतका मुख्य मुद्दामा सहमति जुटाउन पटकपटक समय थप्दै आएका दलहरु यसबीचमा विवादित विषय टुंग्याउन असफल भएका छन् ।
दिउँसो सम्ममा पनि सहमति नजुटे संविधानसभामा मतदान प्रकृयाबाट विवादित विषय टुंग्याउने दलहरुको मनस्थिति छ । मतदानमा जाने की अझै सहमतिको प्रयास गर्ने भन्ने अन्तिम टुंगो उपसमिति बैठकले लगाउनेछ ।

बहुमतीयमा जाने सहमति भएमा संविधानसभामा आजैदेखि यसको प्रकृया शुरु हुने संविधानसभा सचिवालयले जनाएको छ । तर बहुमतीय प्रकृयाले झन् अप्ठेरो अवस्था आउने भएकाले दलहरु सकेसम्म सहमति नै खोज्ने प्रयासमा छन् । संविधान सभाका अध्यक्ष सुवासचन्द्र नेम्वाङ्गले विवादका विषयमा सहमति नभए सहमतिकै आधारमा प्रक्रियामा जान दलहरुलाई आग्रह गर्नुभएको छ । उपसमितिमा अरु विषय टुंगिएपनि शासकीय स्वरुप र प्रदेश निर्माण सम्बन्धी विवाद भने सल्टिने सम्भावना कम छ । मुख्य विवादित विषयमा माओवादी र मधेसी मोर्चा एकतिर र कांग्रेस एमाले अर्कोतिर देखिएपनि सबैका आआप्mना अडान भने कायमै छ ।
