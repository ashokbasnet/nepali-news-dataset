तोकेको समयमा संविधानका विवादित विषयमा सहमति नजुट्ने पक्का

काठमाडौं, भदौ २०  - राजनीतिक दलले आफैले तोकेको समयभित्र संविधानका विवादित विषयमा सहमति जुटाउन नसक्ने लगभग पक्का भएको छ ।
शनिबारसम्म संविधानका विवादित विषयमा सहमति गर्ने दलहरुले कार्यतालिका बनाएपनि दलहरु महत्वपुर्ण विषयमा सहमति गर्न त टाढाको कुरा सहमतिको नजिक पनि पुग्न सकेनन् ।
संघीयता, राज्यको शासकीय स्वरुप, न्यायप्रणाली लगायत विषयमा दलहरुले शनिबारसम्ममा सहमति गर्नु पर्ने थियो । ठुला ३ दल नेकपा माओवादी सहितको राष्ट्रिय राजनीतिक सभा गर्न सहमत भएपछि त सहमति हुने सम्भावना झनै टरेको हो । ठुला ३ दलले शुक्रबार दिनभर जसो नै छलफल गरेपनि कुनै सहमति भने हुन सकेन ।
शनिबारसम्ममा सहमति हुने सम्भावना लगभग सकिएपछि दलका नेताहरु अबको प्रक्रियाका बारेमा छलफल गर्न थालेका छन् । विवाद सुल्झाउन समय थप्दै कार्यतालिका फेर्ने कि सहमति भएका र नभएका विषय संविधानसभामा पठाएर प्रक्रियाबाट निकास खोज्ने भन्ने विषयमा दलहरु विभाजित भएका छन् ।
कांग्रेस र एमाले विवादित विषयलाई संविधानसभामा पठाएर प्रक्रियाबाट टुंग्याउनुपर्ने पक्षमा देखिएका छन् भने एकीकृत नेकपा माओवादीसहित उसको मोर्चामा रहेका दलले भने कार्यतालिका फेरेर भएपनि समितिमै सहमति खोज्नुपर्ने अडान राखेको छ ।
शुक्रबारको बैठकमा नेपाली कांग्रेसका उपसभापति रामचन्द्र पौडेलले सहमति नभए प्रक्रियामा जानुको विकल्प नभएको बताउनुभयो । उहाँले अघिल्लोपटक सहमतिको प्रयासमा अल्झिएकाले नै संविधान बन्न नसकेको भन्दै यो पटक त्यो गल्ती गर्न नहुने बताउनुभयो ।
नेकपा एमाले, राप्रपा नेपाल र राष्ट्रिय जनमोर्चाका नेताले पनि विवादित विषयमा सहमति जुट्ने सम्भावना नरहेको भन्दै प्रक्रियाबाटै विवादित बिषय टुङ्गो लगाउनुपर्ने बताएका छन् ।
तर एकिकृत नेकपा माओवादीका अध्यक्ष पुष्पकमल दाहाल प्रचण्डले भने सहमतिकै आधारमा संविधान जारी गरिनुपर्ने र सहमतिका लागि समितिको समय थप्नुपर्ने बताउनुभयो ।
उहाँले पहिलो संविधानसभामा प्रक्रियाको विरोध गर्ने कांग्रेस र एमालेले अहिले प्रक्रियामा जान हतार गर्नु आश्चर्यजनक भएको बताउनुभयो । मधेशवादी दलका नेताहरुले पनि एमाओवादी अध्यक्ष दाहालको भनाइप्रति समर्थन जनाए ।
बैठकपछि संवैधानिक राजनीतिक संवाद तथा सहमति समितिका सभापति डा. बाबुराम भट्टराईले कांग्रेस र एमाले लगायतका केहि दल प्रक्रियाको पक्षमा रहेपनि अधिकांश दल सहमतिका लागि समितिको समयसीमा थप गर्नुपर्ने पक्षमा रहेको बताउनुभयो ।
