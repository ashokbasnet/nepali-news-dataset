राजनीतिक शक्तिबिचको सहमतिमै निर्वाचन हुन्छ : गृहमन्त्री

गोरखा, पुस १५ – उपप्रधान तथा गृहमन्त्री विमलेन्द्र निधीले प्रमुख राजनीतिक शक्तिबिचको सहमतिका आधारमा सरकारले निर्वाचन सम्बन्धी काम अघि बढाउने बताउनुभएको छ । 
नेपाली कांग्रेस, नेकपा एमाले, नेकपा माओवादी केन्द्र र मधेस केन्द्रित दलहरुबिचको सहमतिका आधारमा निर्वाचनको मिति तय हुने उहाँले बताउनुभयो । गोरखा सदरमुकाममा पत्रकारहरुसँग कुरा गर्दै निधीले विभिन्न जिल्लामा दलहरुबिच विवाद देखिएकाले सरकारले राज्यपुनर्संरचना आयोगको प्रतिवेदन नबुझेको बताउनुभयो । विवादकै बिच प्रतिवेदन बुझेर अघि बढ्दा निर्वाचनको वातावरण नबन्ने उहाँले बताउनुभयो । ‘सरकारले प्रतिवेदन बुझ्दिन भनेको छैन’ उहाँले भन्नुभयो, ‘विवादकै बिच बनेको प्रतिवेदन कार्यान्वयन हुन सक्दैन ।’ 
गृहमन्त्री निधिले संविधान संशोधन प्रस्ताव फिर्ता नलिने र यत्तिकै थाँती नराख्ने पनि बताउनुभयो । प्रमुख प्रतिपक्षी दल नेकपा एमाले लगायतका दलहरुको अवरोध गरिरहेको अवस्थामा मन्त्री निधीले भने सरकारले केही दिनमा संविधान संशोधन प्रस्ताव संसदमा पेश गर्ने दावी गर्नुभयो ।  
एमालेको संसद अवरोध गर्ने शैली संसदीय प्रणाली, लोकन्तान्त्रिक पद्दति र संवैधानिक प्रक्रियाविपरीतको कदम भन्दै उहाँले संसदको अवरोध हटाउन एमालेलाई आग्रह गर्नुभयो । एमालेको संसद अवरोध गर्ने शैली ब्यवस्थापिक संसदको नियमावली विपरित रहेको पनि उहाँको भनाई छ । ‘सरकारले संशोधन प्रस्ताव र विधेयकहरु संसदमा लैजान सक्छ’ उहाँले भन्नुभयो, ‘त्यसको विपक्षमा भोट हाल्ने हो वा के गर्ने हो, प्रतिपक्षीको धर्म त्यही हो ।’
संशोधन प्रस्ताव संसदमा अघि बढे सरकारले निर्वाचनको मिति घोषणा गरेर निर्वाचन सम्बन्धी विधेयक र संशोधनलाई एक साथ अघि बढाउने उहाँले बताउनुभयो । संशोधन प्रस्ताव चित्त नबुझे विपक्षमा मतदात गर्न एमालेलाई उहाँको सुझाव छ । आगामी वर्ष मंसिर महिनाभित्रै तीनै तहको निर्वाचन सम्पन्न गर्नुपर्ने भएकोले समय धेरै नरहेको मन्त्री निधिले बताउनुभयो । माघ ७ को सीमा भनिएपछि जाडो धेरै हुने महिनामा हिमाल र पहाडमा चुनाव हुन नसक्ने भन्दै उहाँले त्यसैले आउँदो वर्षको मंसिरभित्रै निर्वाचन सक्नु पर्ने बताउनुभयो । 
निर्वाचनबाहेक अहिलेको सरकारको अर्को प्राथमिकता भूकम्पपछिको पुनर्निर्माण भएपनि त्यसमा सन्तोषजनक काम नभएको मन्त्री निधीको भनाई छ । सरकारसँग आवश्यक रकम भएर पनि पुनर्निर्माणको काम सुस्त भएको भन्दै सरकारले पुनर्निर्माण प्राधिकरणका प्रमुख कार्यकारी अधिकृतसँग स्पष्टिकरण सोधेको उहाँले बताउनुभयो ।
