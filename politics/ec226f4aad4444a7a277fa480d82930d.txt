‘कम्युनिष्ट समस्यामात्र जन्माउन सक्छन्, समाधान गर्न सक्दैनन्’

नेपाली कांग्रेसले शनिबार बेसीसहरमा आयोजना गरेको बृहत् आमसभालाई सम्बोधन गर्दै उनले भने–‘कम्युनिष्ट समस्यामात्र जन्माउन सक्छन्, समाधान गर्न सक्दैनन्, कांग्रेस समस्या समाधान गर्छ, राणाशासन, पञ्चायती तानाशाही, जनयुद्ध र मधेस आन्दोलनको समाधान कांग्रेसले दिएको हो ।’

वरिष्ठ नेता पौडेलले संविधानको कार्यान्वयन गरी मुलुकको विकासका लागि कांग्रेसलाई जिताउनुपर्ने बताए ।

‘हरेक विकासका सम्भावना बोकेको लमजुङले विकास गर्ने वातावरण पाउनुपर्छ’–नेता पौडेलले भने ।

सभालाई सम्बोधन गर्दै कांग्रेस महामन्त्री डा. शशांक कोइरालाले कांग्रेसको सरकारले मुलुकमा ठूलो विकास गरेको बताए ।

‘मोटरबाटो, मेडिकल कलेज, विश्वविद्यालय, खानेपानी, रोजगारीलगायतको विकास कांग्रेसले गरेको हो’–उनले भने ।

कांग्रेसका तर्फबाट प्रतिनिधिसभाका उम्मेदवार रहेका दिलबहादुर घर्तीले लमजुङको समग्र विकासका लागि लोकतान्त्रिक गठबन्धनलाई विजयी गराउनु आवश्यक रहेको बताए ।

उनले वाम एकताले नेपालको लोकतन्त्र संकटमा पर्नसक्ने भन्दै यसलाई जोगाउनका लागि भएपनि लमजुङमा कांग्रेसको जित आवश्यक रहेको बताए ।

प्रदेश ‘ख’का उम्मेदवार कृष्णप्रसाद कोइरालाले लमजुङको विकास कांग्रेस नेतृत्वले गरेको भन्दै यसलाई पूरा गर्नका लागि पनि लोकतान्त्रिक गठबन्धनको जित आवश्यक रहेको बताए ।

प्रदेश ‘क’का उम्मेदवार गर्जबहादुर गुरुङले लमजुङका जनताको विकास र समृद्धिका लागि कांग्रेसको जित आवश्यक रहेको उल्लेख गरे । रासस
