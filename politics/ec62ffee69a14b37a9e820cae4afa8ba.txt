कांग्रेस–एमालेलाई जनताको कठघरामा उभ्याउँछौंः माओवादी सचिव चन्द

काठमाडौं, असोज ९ – नेकपा–माओवादीका सचिव नेत्रविक्रम चन्दले आफ्नो अपराधलाई लुकाउन माओवादी आन्दोलनालाई अपराधिकरण गर्न लागेको भन्दै कांग्रेस–एमालेलाई जनताको कठघरामा उभ्याउने चेतावनी दिनुभएको छ ।
काठमाडौंको संवाद डबलीमा प्रगतिशील गीतकार अग्र विष्टको ‘परिवर्तनका आवाजहरु’ नामक गीती एल्बम विमोचन कार्यक्रममा बोल्दै सचिव चन्दले कांग्रेस–एमालेले माओवादी आन्दोलनलाई अपराधिकरण गर्न खोजेको आरोप लगाउनु भएको हो ।
उहाँले भन्नुभयो ‘कांग्रेस–एमालेका साथीहरु जनताको लागि बलिदान गरेको पार्टीलाई अपराधिकरण गर्ने अभियानमा लाग्नु भएको छ, मैले उहाँहरुलाई यसो नगर्नुस भनेको छु, रोकिएन भने उहाँहरुलाई जनताको कठ्ठघरमा उभ्याइनेछ’ ।
सचिव चन्दले एमाओवादीसँग तत्काल पार्टी एकता हुन नसक्ने बताउनुभयो । उहाँले प्रचण्ड–बाबुरामले जनतामाथि गद्धारी गरेकाले उनीहरुलाई विश्वास गर्न नसकिने बताउनुभयाे ।
