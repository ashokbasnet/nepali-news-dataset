अध्यक्षका उम्मेदवारलाई सम्मेलन स्थलमा प्रवेश गर्न रोक

पोखरा, बैशाख ११ - पोखरामा भइरहेको अखिल नेपाल महिला संघको छैटौं राष्ट्रिय सम्मेलनमा अध्यक्षको दाबेदार मानिएकी नेतृ उर्मिला अर्याललाई सम्मेलन स्थलमै प्रवेश गर्न नदिएको भन्दै विरोध भएको छ । प्युठान जिल्लाबाट प्रतिनिधि बन्दै सम्मेलनमा आएकी अर्याललाई अबैध प्रतिनिधि भन्दै सहभागि नगराईएपछि अर्याल समर्थित कार्यकर्ताले बिरोध गरेका हुन् । तर केही असन्तुष्टी र बिबाद भएपनि नेकपा एमालेको भातृ संगठन अखिल नेपाल महिला संघको नेतृत्व बिद्यादेवी भण्डारीले नै गर्ने लगभग पक्का भएको छ ।

 

भण्डारीले निरङकुश ढङगबाट अध्यक्ष बन्न खोजेको आरोप लगाउदै अध्यक्षको दावेदारी गर्ने तयारी गरेकी नेतृ अर्यालले अरुको मौलिक अधिकार हनन् गरेर प्राबिधीक र प्रायोजित ढङगबाट अध्यक्ष बन्नेलाई जिल्ला र इलाकाका सदस्यहरुले नेतृत्व स्वीकार नगर्ने बताउनुभयो । अर्याल प्युठानबाट समानान्तर कमिटि गठन गरी सम्मेलनमा भाग लिन पोखरा आउनुभएको हो ।

सम्मेलन आगामी कार्यकालका लागि नयाँ नेतृत्व चयन गर्दै सोमवार सकिनेछ । सम्मेलनले आइतवार संघको विधान संशोधन गरी एक जना अध्यक्ष, सात उपाध्यक्ष, एक महासचिव र नौ जना सचिवको व्यवस्था गरेको छ । १० प्रतिशत सदस्य मनोनित गरी १ सय २५ जनाको केन्द्रीय समिति बनाइने व्यवस्था छ ।
