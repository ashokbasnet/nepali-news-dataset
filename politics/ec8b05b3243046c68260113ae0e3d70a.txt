सरकार गठनका लागि राष्ट्रपतिद्धारा ४ दलका शीर्ष नेतासँग परामर्श

काठमाडौं, साउन १६ – सहमतीय सरकार गठन हुन नसकेपछि राष्ट्रपति विद्यादेवि भण्डारीले चार दलका शीर्ष नेतासँग परार्मश गर्नुभएको छ । सहमतीय सरकार गठनको लागि राष्ट्रपतिले आइतबारसम्मका लागि दिनुभएको सयम त्यत्तिकै गुज्रने भएपछि अब कसरी अगाडि बढ्ने भन्ने विषयमा उहाँले मुख्य दलका शीर्ष नेताहरुसँग छलफल गर्नुभएको हो । 
राष्ट्रपति कार्यालय शितल निवासमा भएको छलफलमा कांग्रेस सभापति शेरबहादुर देउवा, एमाले अध्यक्ष एवं प्रधानमन्त्री केपी शर्मा ओली, माओवादी केन्द्रका अध्यक्ष पुष्पकमल दाहाल प्रचण्ड र राप्रपा नेपालका अध्यक्ष कमल थापा उपस्थित हुनुहुन्थ्यो । 
सहमतीय सरकार गठनको सम्भावना टरेपछि राष्ट्रपतिले आइतबारनै बहुमतीय सरकार गठनका लागि आह्वान गर्ने तयारी गरेको राष्ट्रपति कार्यालयले जनाएको छ ।
नयाँ सरकार गठनको गृहकार्यमा जुटेका कांग्रेस र माओवादीले बहुमतीय प्रक्रियाबाट प्रधानमन्त्री चयन हुँदा धेरै दलको समर्थन बटुल्ने प्रयास गरिरहेका छन् । मधेसी मोर्चालाई सरकारमा सहभागी गराउन कार्यदल समेत गठन भएको छ ।
