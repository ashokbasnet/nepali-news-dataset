विवादित विषयको बहुमत र अल्पमतको प्रतिवेदन पेश हुने

काठमाडौं, कात्तिक १५ – संवैधानिक राजनितिक संवाद तथा सहमति समितिले संविधानका विवादित विषयमा बहुमत र अल्पमतको छुट्टाछुट्टै प्रतिवेदन संविधानसभामा पेश गर्ने भएको छ ।
शनिबार संविधानसभाका अध्यक्ष सुवासचन्द्र चेम्वाङको पहलमा बसेको प्रमुख तीन दलका शीर्ष नेता सहितको बैठकले बहुमत र अल्पमतको प्रतिवेदन संविधानसभामा पठाउने निर्णय गरेको हो । दलका नेताको यो निर्णयसँगै संविधान निर्माण प्रक्रियाले नयाँ बाटो खुलेको हो । समितिमा विवाद कायम नै रहेको विषयले संविधानसभाको पूर्ण बैठकमा प्रवेश पाई छलफल हुने भएपछि समितिले बहुमत र अल्पमतको प्रतिवेदन तयार पारिने भएको हो ।
बैठकमा सहभागी रहेका संविधान मस्यौदा समितिका सभापति कृष्ण प्रसाद सिटौलाले  बहुमतको प्रतिवेदन समितिको आधिकारिक प्रतिवेदन हुने र अल्पमतको अवधारणा फरक मतमा राखिने गरि प्रक्रिया अगाडी बढ्ने बताउनुभयो । समितिले संविधानसभामा पठाउने प्रतिवेदनमा समिति भित्र रहेका फरक मत शब्द राख्ने वा नराख्ने भन्ने सहमति भने गरेको छैन । तर अल्पमतको विचारलाई प्रतिवेदन साथ संविधानसभाको पूर्ण बैठकमा लैजाने सहमति भएको छ ।
संसद सचिवालय सिंहदरबारमा बसेको  बैठकमा कांग्रेस सभापति तथा प्रधानमन्त्री सुशील कोइराला, संविधानसभा अध्यक्ष सुवासचन्द्र नेम्वाङ, एमाले अध्यक्ष केपी शर्मा ओली, एमाओवादी अध्यक्ष पुष्पकमल दाहाल प्रचण्ड, संवाद समिति सभापति बाबुराम भट्टराई र मस्यौदा समिति सभापति कृष्णप्रसाद सिटौला सहभागी रहेका थिए । बैठकपछि बाहिरिने क्रममा सञ्चारकर्मीलाई प्रतिक्रिया दिँदै एमाओवादी अध्यक्ष प्रचण्डले आइतबारसम्म सहमतिको प्रयास गर्ने बताउनुभयो । अब संवाद समितिले बहुमत र अल्पमतको प्रतिवेदन तयार पार्नेछ । अघिल्लो संविधानसभामा झैं बहुमतको प्रतिवेदन समितिको आधिकारिक प्रतिवेदन हुनेछ भने अल्पमतको अवधारणा फरक मतमा राखिनेछ ।
