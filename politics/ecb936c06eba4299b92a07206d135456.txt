एमाओवादी नेता भट्टराई पिताको चौरासी पूजामा

किरण लोहनी/उज्यालो  । गोरखा, मंसिर २० - संविधानसभाका अध्यक्ष सुवासचन्द्र नेम्वाङलाई संविधानका विवादित विषयको प्रतिवेदन बुझाए लगत्तै संवैधानिक राजनीतिक संवाद तथा सहमति समितिका सभापति डाक्टर बाबुराम भट्टराई गृहजिल्ला गोरखा पुग्नुभयो ।
हुन त, भट्टराईले महिनाको एक पटक गोरखा आउने बाचा पूरा गर्दै आउनुभएको छ र र उहाँको जिल्ला आऊजाऊ सामान्य पनि बन्दै गएको छ । तर शुक्रवार बेलुकीतिर जिल्ला भित्रेर गोरखकाली रबर उद्योगमा वास बसेका भट्टराई शनिवार बिहान जिल्लाका पत्रकारहरुसँगको भेटमा पनि हतारिएको देखिनुहुन्थ्यो । पत्रकारहरुसँग समसामयिक राजनीतिक परिस्थितिका विषयमा संक्षिप्त कुरा गरेपछि उहाँ पत्नी हिसिला यमीका साथ आफ्नो जन्मथलो खोप्लाङ गाविस वडा नम्वर ४ को वेलवासतर्फ लाग्नुभयो । खोप्लाङ जाने टोलीमा बाबुरामकी जेठी सासू अर्थात हिसिलाकी दिदी लोकसेवा आयोगकी अध्यक्ष कयोदेवी यमी पनि हुनुहुन्थ्यो ।
बाबुराम हतारिएर पुर्ख्यौली थलो आउनुको उदेश्य थियो, पिताको चौरासी पूजा । पिता भोजप्रसाद ८४ वर्ष लागेपछि शनिवार उहाँको चौरासी पूजा गरिएको हो । पूजामा बाबुरामका भाई शिव र दुई दिदिहरु सहित आफन्जनको बाक्लो उपस्थिति रहेको थियो । बाबुरामसहितको टोली बिहान १० वजे घरमा पुग्दा पूजाआजा शुरु भैसकेको थियो । पण्डितले चोख्याउने विधि सकेपछि बाबुराम सहितका सहभागी पूजा मण्डपमा बसेका थिए ।  तर भट्टराई केहिबेर मण्डपमा बसेपछि पूजाको काम भाइ शिवलाई जिम्मा लगाएर नेता बाबुराम भने गाउँले र आफन्तजनसँग पूराना दिनको सम्झना साटासाटमा ब्यस्त हुनुभएको थियो । चौरासी पूजाकै अवसरमा उहाँको घरमा झण्डै एक दर्जन ब्राम्हणको सहभागीतामा पूराण पनि लगाइएको थियो । त्यसपछि सामान्य खानपिनपछि भट्टराई सहितको टोली काठमाडौं फर्किएको थियो ।
तस्बिर साभार : डा. बाबुराम भट्टराईको फेसबुकबाट
