मधेसी दलको सिहंदरबार घेर्ने यस्तो छ तयारी

काठमाडौं, जेठ  १ । मधेसी दलले संघीय गठबन्धनको नेतृत्वमा २ र ३ जेठमा सिंहदरबार घेराउ कार्यक्रम तय गरेका छन् । १ जेठमा काठमाडौंको शान्तिवाटिकाबाट दिउँसो ३ बजे जनप्रदर्शन गर्ने र २ जेठदेखि सिंहदरबार घेराउ गर्ने गठबन्धनको कार्यक्रम छ ।

संघीय समाजवादी फोरमका वरिष्ठ नेता अशोक राईले माइतीघर मन्डलामा शान्तिपूर्ण र भद्र रूपमा धर्नामा सहभागी हुने कार्यक्रम तय भएको बताए । संयुक्त मधेसी मोर्चाको नेतृत्वमा १० महिनासम्मको मधेस आन्दोलन निष्कर्षमा नपुगेपछि मधेसी दल काठमाडौंकेन्द्रित भएका हुन् ।

आन्दोलन सशक्त बनाउने तयारी

दश महिनादेखि जारी मधेस आन्दोलन अनिश्चितकालीन हुने संकेत देखिएको छ । मधेसी दलले संयुक्त मोर्चा विस्तार गरी संघीय गठबन्धन बनाएर आन्दोलन सशक्त बनाउने निर्णय गरेका छन् ।

गठबन्धनका संयोजक उपेन्द्र यादवले संविधान पुनर्लेखन नभएसम्म आन्दोलन जारी रहने भन्दै वार्ता बहसमै नरहेको बताए । ‘अहिले हामीले आन्दोलनबाहेक केही सोचेका छैनौँ,’ शुक्रबार संघीय समाजवादी फोरम कार्यालयमा आयोजित पत्रकार सम्मेलनमा यादवले भने, ‘वार्ता हुने र आन्दोलन टुंगिने कुरामा बहस नै नगरौँ ।

मोर्चाले केही दिनअघि सरकारले बोलाएको वार्तामा तत्काल नबस्ने निर्णय गरेको थियो । तमलोपाका उपाध्यक्ष वृजेशचन्द्र लालले ०७३ साल आन्दोलनमै बित्ने सम्भावना रहेको बताए । मोर्चाका एक नेताका अनुसार मधेसमा तत्काल आन्दोलन उठ्ने अवस्था नरहेको र मोर्चाभित्रको विवादका कारण पनि सरकारसँग सहमति जुट्ने सम्भावना कम छ ।

११ बुँदे ठीक कि २६ बुँदे

संयुक्त लोकतान्त्रिक मधेसी मोर्चाले ११ बुँदे माग राखेर मधेस आन्दोलन गरेको थियो । त्यसैमा केन्द्रित भएर मोर्चाले सरकारसँग ३६ पटक वार्तासमेत गरेको थियो ।

तर, संघीय गठबन्धनले २६ बुँदे नयाँ माग सार्वजनिक गरेपछि ११ बुँदे माग ठीक कि २६ बुँदे भन्ने विवाद मधेसी दलभित्र छ । तर, गठबन्धनका संयोजक उपेन्द्र यादवले २६ बुँदाभित्र ११ बुँदा परेकाले समस्या नरहेको बताए ।

‘२६ बुँदाभित्र ११ बुँदा पनि परेका छन् । बाँकी बुँदा आन्दोलनका क्रममा थपिएका मात्रै हुन्, केही फरक छैन,’ यादवले भने । तर, सरकारले २६ वैशाखमा वार्तामा बोलाउँदा मोर्चालाई सम्बोधन गरी पत्र लेखेको थियो ।

गठबन्धनविरुद्ध चुरेभावर

चुरेभावर राष्ट्रिय एकता पार्टी नेपालले संघीय गठबन्धनका मागविरुद्ध आन्दोलन गर्ने चेतावनी दिएको छ । संघीय गठबन्धनले काठमाडौंको तिनकुनेस्थित समाजवादी फोरमको कार्यालयमा पत्रकार सम्मेलन गरिरहेका वेला ललितपुरको लगनखेलमा चुरेभावरले उपत्यकास्तरीय कार्यकर्ता प्रशिक्षण गरिरहेको थियो ।

प्रशिक्षणमा चुरेभावर पार्टीका अध्यक्ष बद्रीप्रसाद न्यौपानेले अनिश्चितकालीन बन्द, हडताल, घेराबन्दीका कार्यक्रम कुनै पनि दल वा संघसंस्थाले गरेमा प्रतिकार गर्ने बताएका थिए ।

प्रशिक्षणमा उनले भने, ‘राजनीतिक मागको नाममा देशलाई अस्तव्यस्त बनाउने, जनताको दैनिकी कष्टकर बनाउने खालका कार्यक्रम ल्याएमा त्यसको प्रतिकारमा चुरेभावर जान्छ ।’

सरकार आतंकित बनाउदै छउपेन्द्र यादव, संयोजक, संघीय गठबन्धन

गठबन्धनले सिंहदरबार घेराउ कार्यक्रम सार्वजनिक गरेपछि सरकारले व्यापक सुरक्षाकर्मी परिचालन गरेर जनतालाई आतंकित बनाउने काम गर्न थालेको छ । हामी शान्तिपूर्ण आन्दोलन गर्छौँ भन्दा सरकार यति धेरै आतंकित हुन जरुरी थिएन ।

तीन हजार सुरक्षाकर्मी परिचालन हुन्छविक्रम थापा, प्रमुख महानगरीय प्रहरी परिसर

सिंहदरबार घेराउ गर्ने कार्यक्रम सार्वजनिक भएपछि संयुक्त सुरक्षा रणनीति बनाइएको छ । शान्तिपूर्ण आन्दोलनका क्रममा असामाजिक गतिविधि, गलत तत्त्वको घुसपैठ नहोस् भनेर पनि हामीले व्यापक सुरक्षाकर्मी परिचालन गरेका छौँ । सिंहदरबार र त्यसका महत्त्वपूर्ण नाकाको सुरक्षाका लागि करिब तीन हजार सुरक्षाकर्मी परिचालन हुनेछन् ।-योगेश ढकाल, नयाँ पत्रिका दैनिकबाट
