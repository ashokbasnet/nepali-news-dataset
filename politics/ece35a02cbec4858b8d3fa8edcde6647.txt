विधेयक पारित नहुँदासम्म पुननिर्माणका काम योजना आयोगले गर्ने

काठमाडौं, मंसिर ३ - पुननिर्माण प्राधिकरण विधेयक पारित नहुँदासम्म पुननिर्माणका अत्यावश्यक काम राष्ट्रिय योजना आयोगले गर्ने भएको छ । 
मन्त्री परिषदको आजको बैठकले विधेयक पास नहुन्जेलका लागि राष्ट्रिय योजना आयोगलाई पुननिर्माणको अत्यावश्यक काम गर्न निर्देशन दिएको हो । आजको बैठकले एसियाली विकास बैंकले भूकम्पपपछिको पुननिर्माणका लागि दिने भनेको १ अर्ब ५७ करोड रुपैयाँ ऋण स्वीकार गर्ने निर्णय पनि गरेको छ । 
यस्तै अहिले बजारमा देखिएको कालोबजारी नियन्त्रण गर्न प्रधानमन्त्री कार्यालयका एक सचिवको संयोजकत्वमा अनुगमन टोली पनि गठन गरिएको छ । टोलीले हरेक दिन बजार अनुगमन गर्ने र हप्तामा एक पटक त्यसबारे प्रतिवेदन सार्वजनिक गर्नेछ । यस्तै, किराँत धर्मका धर्मगुरु फाल्गुनन्दको जन्मदिनको अवसरमा मंसिर २५ गते सार्वजनिक बिदा दिने निर्णय पनि भएको छ ।
बैठकले सार्वजनिक बिदा कटौती वा थप गर्ने विषयमा गृह मन्त्रालयलाई समिती बनाएर प्रतिवेदन पेश गर्न पनि निर्देशन दिएको छ ।
