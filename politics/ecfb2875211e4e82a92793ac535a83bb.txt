नेकपा–माओवादीले भन्यो ‘नियोजित रुपमा हामीलाई चुनाबमा लगेनन्’

काठमाडौ, असोज १५ – नेकपा–माओवादीले अब वार्ताको सम्भावना सकिएको निष्कर्ष निकाल्दै चुनाव विरोधी आन्दोलन चर्काउने निर्णय गरेको छ ।
मंगलबार बसेको पोलिटव्यूरो बैठकले तीन दल र मधेशी मोर्चा आफूलाई छोडेर चुनावमा जान लागेको ठहर गर्दै आन्दोलन चर्काउने निर्णय गरेको हो ।
पटकपटक वार्ताको प्रयास असफल भएको र उमेद्वारी दर्ता समेत अगाडि बढिसकेकाले वार्ताबाट समस्या समाधान नहुने नेकपा–माओवादीको निष्कर्ष छ । नियोजित रुपमा मुख्य दलले आफूलाई बाहिर राख्न चाहेकोले बहिष्कारको आन्दोलनमा जानुको विकल्प नभएको माओवादी उपाध्यक्ष सिपी गजुरेलले बताउनुभयो ।
‘हामीलाई चुनावमा सहभागी गराउने संकेत देखिएको छैन’ गजुरेलले भन्नुभयो ‘अब हामी बहिष्कार आन्दोलनमा जान्छौ ।’
गजुरेलले चुनावको मिति सार्ने र मन्त्रिपरिषदका अध्यक्ष खिलराज रेग्मीलाई प्रधानन्यायाधीशबाट राजीनामा गराउने विषयमा तीन दल र मधेशी मोर्चा सकारात्मक नरहेकाले आन्दोलनमा जानुको विकल्प नभएको वताउनुभयो । पछिल्लो पटक आफूहरुले वार्ताको आव्हान गरेपनि मुख्य दलले वेवास्ता गरेको माओवादीको भनाई छ ।
चुनाव सार्ने र वार्तालाई निरन्तरता दिने विषयमा तीन दिनअघि एकीकृत नेकपा–माओवादी अध्यक्ष पुष्पकमल दाहाल प्रचण्डसँग भएको छलफल झन् नकारात्मक भन्दै अध्यक्ष मोहन वैद्य किरणले चुनाव वहिष्कार सशक्त बनाएर जानुपर्ने बाध्यता आइलागेको पोलिटब्युरो बैठकमा बताएको स्रोतले जनाएको छ । पोलिटब्यूरो बैठक बुधबारसम्म चल्नेछ ।
