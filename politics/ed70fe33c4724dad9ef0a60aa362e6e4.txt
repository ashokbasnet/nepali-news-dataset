​विजयी भएका नेताहरुले सुरु गरे फेरि घरदैलो

विमल विष्ट/उज्यालो ।  
डोटी, मंसिर २९ – चुनावमा विजयी भएका नेताहरुले घरदैलो अभियान सुरु गरेका छन् ।
प्रतिनिधिसभा सदस्य पदमा वाम गठबन्धनका तर्फबाट डोटीबाट विजयी भएका नेकपा एमालेका उम्मेदवार प्रेमबहादुर आले मगर तथा प्रदेशसभामा विजयी भएका माओवादी नेता त्रिलोचन भट्टले मतदातालाई भेट्न घरदैलो अभियान सञ्चालन गर्नुभएको छ । मतदाताको मतको कदर गर्दै उहाँहरुले गुनासो सम्बोधनका लागि घरदैलो अभियान सुरु गरेको नेकपा एमाले डोटीले जनाएको छ । 
डोटीको दक्षिणी क्षेत्रमा पर्ने जोरायल तथा बोगटान गाउँपालिकाको वीपी नगर, बुडरलगायतका बजारमा मतदाता भेटघाट कार्यक्रमलाई सम्बोधन गर्दै प्रतिनिधिसभा सदस्य प्रेमबहादुर आले मगरले बोगटान क्षेत्रका बासिन्दालाई जिल्ला सदरमुकाम जोड्ने बोगटान सडक निर्माणको कार्य आफ्नो पहिलो प्राथमिकतामा रहेको बताउनुभयो ।
उहाँले तुरुन्तै गुणात्मक तरिकाले सडकलाई कालोपत्रेमा परिणत गर्नका लागि अबका केही महिनामै कार्य अगाडि बढाउनका लागि प्रयत्न गरिने बताउनुभयो ।  कार्यक्रममा बोल्दै प्रदेशसभा ‘ख’ बाट विजयी हुनुभएका माओवादी केन्द्रका नेता त्रिलोचन भट्टले बोगटानबासीको सडकको सपना साकार पार्ने योजना अनुरुप आफूहरु लागि परेको बताउनुभयो । उहाँले बोगटानी जनताको हकहितमा धेरै भन्दा धेरै काम गरिने दाबी समेत गर्नुभयो । विजयी उम्मेदवारको घरदैलो अभियानमा सरिक भएका अधिकाश स्थानीयबासिन्दाले बोगटान, जोरायल लगायतका विभिन्न गाउँपालिकाहरु इन्टरनेट सेवाबाट वञ्चित भएकाले यसका लागि तत्काल पहल गरिदिन माग गरेका छन् । 
मतदाताले उठाएका सबै माग सम्बोधन गरेर अगाडि बढ्ने प्रतिनिधिसभामा विजयी उम्मेदवार आलेमगरको भनाइ रहेको छ । त्यस्तै प्रदेशसभा ‘क’ बाट विजयी हुनु भएका कांग्रेस नेता भरतबहादुर खड्का पनि घरदैलो अभियान लिएर गाउँ पस्नु भएको छ ।
गाउँमा रहेका मतदाताहरुलाई खड्काले पनि धन्यवाद दिनुका साथै मतदाताका माग तथा गुनासाहरु सुन्न थाल्नु भएको छ । मतदाताहरुका गुनासा र मागहरुको सम्बोधन गर्ने उदेश्यले अफूपनि गाउँ पसेको प्रदेशसभा सदस्य भरतबहादुर खड्काले बताउनुभयो ।
