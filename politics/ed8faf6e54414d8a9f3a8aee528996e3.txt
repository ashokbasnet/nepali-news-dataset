​गुल्मीका उम्मेदवारको फरक किसिमको प्रचार शैली, कसरी हुन्छ मितव्ययीता अपनाऔं

गुल्मी, मंसिर ३ – आगामी मंसिरमा हुने प्रदेशसभा र प्रतिनिधिसभा चुनावमा मितव्ययीता अपनाउन फरक किसिमको प्रचार शैली अपनाएका छन् । धेरै कार्यकर्ता हिँड्दा खर्चिलो बन्ने भएसँगै उम्मेदवारहरुले प्रचार शैली फरक तरिकाले गर्ने गरेका हुन् । 

मतदाताले भाषण सुन्न छोडेसँगै आमसभामा उपस्थित खासै नहुने भएपछी ठूला सभा र कार्यकर्ताको भीड घटाउँदै गएका छन् । उम्मेदवारहरुले आमसभाको साटो नियमित घरदैलो एवं भेटघाटले उम्मेदवारको खर्च कम र मतदातासित निकटता बढाएको उम्मेदवारहरुको तर्क रहेको छ । गत असारमा सम्पन्न स्थानीय चुनावमा ठूलै तामझाम गरेर उम्मेदवारहरुले प्रचारशैली गरे पनि यस पटक भने उम्मेदवारहरुको प्रचार गरेका छन् या छैनन् पत्तै नहुने गरी हिँड्ने गरेका छन् । 
दुई निर्वाचन क्षेत्र र चार प्रदेशसभा क्षेत्र रहेको गुल्मीमा प्रतिनिधिसभा र प्रदेशसभामा ५२ जना उम्मेदवाहरु चुनावी प्रतिस्पर्धामा छन् । जिल्लामा मुख्य गरेर वाम गठबन्धन र नेपाली कांग्रेसबिच मुख्य प्रतिस्पर्धा रहेको छ । चुनावी प्रचारमा निस्किएका एमाले सचिव एबं प्रतिनिधिसभा उम्मेदवार प्रदिप ज्ञवालीको प्रचार शैली झन् भूमिगत जस्तै अपनाएका छन् । प्रदेशसभामा वाम गठबन्धनबाट उम्मेदवार बनेका माओवादीका सुदर्शन बरालसँगै हिँडेका ज्ञवाली मतदाताको घरमा पुगेर मकैभट्टमास खाँदै घरघरै पुगेका छन् । 

ज्ञवालीले मतदाता आउनै नखोज्ने र भाषण सुन्न नखोज्ने मनोविज्ञान रहेकाले घरदैलो नै प्रभावकारी हुने देखेर धेरैजसो घरदैलो र भेटघाटमै बढी महत्व दिएको बताउनुभयो । आफ्नो योजना र प्रतिबद्धता छुट्टै प्रकाशन गरेर मतदाताको हातमा पु¥याउने ज्ञवालीले बताउनुभयो । त्यस्तै क्षेत्र नम्बर २ का प्रतिनिधिसभाका वाम गठबन्धनका उम्मेदवार गोकर्ण विष्टको प्रचार शैली झनै  फरक छ । जिपमा कम र पैदलै बढी हिँड्ने गरेका विष्ट धान, कोदो काटदै गरेका मतदातासँग बारीमै पुगेर भोट माग्ने तथा उनीहरुबाट सुझाव लिने गर्नुभएको छ । ‘ठूलो भीड लिएर हिँड्दा मतदाताहरु भेट्नै मुस्किल,’ उहाँले भन्नुभयो ‘अहिले मतदातालाई चुनावभन्दा कामको चटारो छ ।’ पैदलै हिँडेर मतदाता कहाँ पुग्दा आत्मीयता वढ्नेसँगै उनीहरुका साना साना समस्याहरु बुझ्ने अवसर बढेको छ’ बिष्टले भन्नुभयो ‘त्यसले खर्च पनि निकै कम गराएको छ ।’ 

जिल्लाको क्षेत्र नं. १ मा पनि कांग्रेसका प्रतिनिधिसभाका उम्मेदवार चन्द्र भण्डारीले पनि त्यस्तै प्रचार शैलीमा हिँड्ने गर्नुभएको छ । क्षेत्र नम्बर २ प्रतिनिधिसभामा कांग्रेसका उम्मेदवार चन्द्र केसीको प्रचारशैली पनि आमसभा भन्दा पनि घरदैलोमै केन्द्रित छ । प्रदेश एमालेका खड्ग केसी, कमल श्रेष्ठ, कांग्रेसका प्रदेशसभाका उम्मेदवार शालिक पन्थीको प्रचार शैली सामान्य छ ।

अधिकांश उम्मेदवारले दुईभन्दा बढी जिप प्रयोग गरेका छैनन् । वाम गठबन्धनबाट निर्वाचन क्षेत्र नं. २ को प्रदेशसभा २ मा उम्मेदवार माओवादी केन्द्रका उम्मेदवार दिनेश पन्थीका प्रतिस्पर्धी कांग्रेसका उम्मेदवार छन्दबहादुर पहराईको पनि यस्तै शैली छ । कार्यकर्ता कम परिचालन हुँदा खर्चमा पनि मितव्ययिता भएको उहाँले बताउनुभयो ।
