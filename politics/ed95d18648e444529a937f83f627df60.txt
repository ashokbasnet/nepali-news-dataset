सेनाको भूमिकाप्रति राष्ट्रिय जनमोर्चाले पनि प्रश्न उठायो

काठमाडौं मंसिर २५ – राष्ट्रिय जनमोर्चाले पनि चुनावमा नेपाली सेनाले खेलेको भूमिकाप्रति प्रश्न उठाएको छ । जनमोर्चाको बैठकले सेनाले भूमिकाप्रति शंका गरेको हो ।
‘कतिपय स्थानमा मतपेटिका सदरमुकाममा लैजाँदा र भण्डारण गर्दा सेनाले पार्टी प्रतिनिधिलाई साथमा नराख्नुले पनि धाँधली भएको देखिएको छ’ राष्ट्रिय जनमोर्चाको बैठक पछि अध्यक्ष चित्रबहादुर केसीले निकालेको विज्ञप्तिमा भनिएको छ ‘यो सबै विषयमा आएका उजुरीका आधारमा छानवीन हुनुपर्छ ।’
तर त्यही विषयलाई लिएर संविधानसभा निर्माणमा बाधा अवरोध सिर्जना गर्न नहुने राष्ट्रिय जनमोर्चाले बताएको छ । यसअघि एकीकृत नेकपा माओवादीले चुनावमा धाँधली हुनुमा सेनाको पनि भूमिका रहेको बताएको थियो ।
जनमोर्चाले नेपाली कांग्रेस, एमाले र एमाओवादी लगायतका दलले चुनावमा व्यापक धा“धली, ठूलो मात्रामा धन पैसाको वितरण, प्रशासनिक संयन्त्रको व्यापक दुरुपयोग, भोजभतेर गरेको आरोप लगाएको छ ।
राष्ट्रिय जनमोर्चाको बैठकले वरिष्ठ उपाध्यक्ष रश्मीराज नेपालीलाई कार्यकारी अध्यक्ष बनाएको छ । अध्यक्ष चित्रबहादुर केसीले संविधान सभा सम्बन्धि काममा बढी ध्यान दिनुपर्ने भएकोले कार्यकारी अध्यक्ष पदको व्यवस्था गरी नेपालीलाई त्यो जिम्मेवारी दिएको उसले जनाएको छ ।
जनमोर्चाको बैठकले हिमलाल पुरीलाई केन्द्रीय सदस्य बनाएको छ । बैठकले चुनावमा संघीयता पक्षधर शक्तिको विजय भएपनि जातिवाद र क्षेत्रीयतावादको पराजय भएको ठहर गरेको छ । यसबाट जनमोर्चाले नागरिकको संघीयताप्रतिको असन्तुष्टी भनेको छ ।
