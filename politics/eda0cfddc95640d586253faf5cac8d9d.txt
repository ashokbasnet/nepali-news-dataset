समायोजन थाल्न विशेष समितिका कर्मचारी लडाकु शिविरमा

काठमाडौ, चैत २५ – यही महिनाभित्र सेना समायोजन गर्ने कार्यतालिका अनुसार विशेष समिति सचिवालयका कर्मचारीहरू लडाकुका शिविर पुगेका छन् । चितवनमा रहेको तेस्रो डिभिजन र नवलपरासीको चौथो डिभिजनमा कर्मचारीको टोली शुक्रवार पुगेको थियो भने शनिवार सबै शिविरमा टोली पुग्ने सेना समायोजन विशेष समितिको सचिवालयले जनाएको छ ।

 

दलहरुबीच शनिवारसम्म सबै शिविरमा क्याम्प खडा गर्ने र आइतबारदेखि काम थाल्ने सहमति भएको थियो । सचिवालयले आइतबार समायोजन रोजेका माओवादी लडाकुलाई फेरि स्वेच्छिक अवकाशको अवसर दिनका लागि फारम वितरण गर्नेछ ।

अहिले शिविरमा नौ हजार सात सय पाँच लडाकु रहेका र दलहरुबीच यस अघि भएको सात बुँदे सहमतिमा ६ हजार पाँच सय मात्र लडाकु समायोजन गर्ने भनिएकाले बाँकी लडाकुलाई बिदा गर्न पुनर्वर्गीकरण गर्न थालिएको हो ।
दलहरुबीच  महानिर्देशनालयको संरचना, छनोट समिति, दर्जा निर्धारण र तालिमको अवधि टुंगो लगाउने विषयमा भने आइतबार मात्रै छलफल हुने भएको छ । सचिवालयले माओवादी लडाकुको पुनर्वर्गीकरण गरेपछि लडाकुलाई नेपाली सेनाको जिम्मा लगाउने र तालिम पनि लडाकु शिविर रहेका नजिकका सेनाको ब्यारेकमा दिने कार्ययोजना  छ ।
सहमति अनुसार अधिकृत स्तरका माओवादी लडाकुलाई चितवनको भरतपुरमा रहेको शमशेर दल गणमा र इलाममा रहेको माओवादी सेनाको पहिलो डिभिजनका लडाकुलाई पूर्वी पृतना हेडक्वाटर इटहरी, सिन्धुलीमा रहेको दोस्रो डिभिजनका लडाकुलाई ९ नम्बर बाहिनी अड्डा सिन्धुली, चितवनको शक्तिखोरमा रहेको तेस्रो डिभिजनका लडाकुलाई शमशेर दल गण भरतपुर, चौथो डिभिजन नवलपरासीका लडाकुलाई २२ नम्बर बाहिनी बुटवलमा तालिम दिईनेछ ।
त्यस्तै पाँचौं डिभिजन रोल्पाका लडाकुलाई १९ नम्बर बाहिनी अड्डा दाङ, छैटौं डिभिजन सुर्खेतका लडाकुलाई मध्य–पश्चिम पृतना सुर्खेत र सातौं डिभिजनका लडाकुलाई ५ नम्बर बाहिनी धनगढीमा तालिमको व्यवस्थासमेत गरिएको सेना समायोजन विशेष समितिले जनाएको छ ।
