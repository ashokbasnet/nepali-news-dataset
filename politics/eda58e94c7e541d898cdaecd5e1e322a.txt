नमुना मतदान गर्नेको घुइँचो

काठमाडौ, साउन ९ – निर्वाचन आयोगको निर्वाचन शिक्षा तथा सूचना केन्द्रमा चुनाव सम्बन्धी जानकारी लिनेहरुको घुईंचो बढ्न थालेको छ । मतदाता सचेतना बढाउने उद्देश्यले स्थापना भएको केन्द्रमा दिनहुँ अवलोकनकर्ताको भीड लाग्ने गरेको आयोगले जनाएको छ ।

 

केन्द्रमा निर्वाचन संग्रहालय, पुस्तकालय, तालिम कक्ष, थिएटर र नमूना मतदान केन्द्रको व्यवस्था गरिएको छ । नमूना मतदान समेत गर्न पाइने भएकाले आकर्षण बढेको आयोगको भनाई छ । शैक्षिक भ्रमणको लागि निस्केका विद्यार्थीहरुले निर्वाचनको बारेमा बढी रुची राख्ने गरेका छन् । केन्द्रमा अवलोकन गर्नको लागि समूह बनाएर पहिल्यै नाम लेखाउनुपर्छ ।  

आयोगको सूचना केन्द्र मार्फत अहिलेसम्म ३ हजार भन्दा बढीले नमूना मतदान गरिसकेका छन् । मतपत्र बदर हुने अवस्था कम गर्न र सही अर्थमा नागरिकको प्रतिनिधि छानिने अवस्था सुनिश्चित गर्न मतदाता शिक्षा अभियान थालिएको आयोगले जनाएको छ ।
