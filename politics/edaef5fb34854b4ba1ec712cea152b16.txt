माओवादीद्वारा काभ्रेमा ५ सय रोपनी जग्गा कब्जा

काभ्रे, भदौ २७ – नेकपा–माओवादी निकटका सुकुम्बासी र किसान संगठनले काभ्रेका विभिन्न ठाउँका ५ सय रोपनी जग्गा कब्जा गरेको छ ।
बुधबार बनेपामा नेकपा–माओवादीको मार्च पासमा जम्मा भएका माओवादी कार्यकर्ताले चण्डेनी मण्डन, वालुवा, ५२ किलो लगायतका झण्डै ५ सय रोपनी जग्गा कब्जा गरेको नेकपा–माओवादीका जिल्ला संयोजक दीपक देवकोटाले जानकारी दिनुभयो ।
माओवादीले कब्जा गरेको वालुवा गाविसमा रहेका दुई आँपघारी र कर्केटारको जग्गा राणाहरुको नाममा छ । त्यस्तै चण्डेनी मण्डन १ मा रहेको शंकरमणी पौडेलको नाममा रहेको जग्गा समेत कब्जा गरिएको छ ।
युद्धकालमा कब्जामा राखेका जग्गा एमाओवादीको मिलेमतोमा बिक्रि गर्न थालेपछि त्यसको रक्षाको लागि कब्जा गरिएको माओवादीका पूर्व जिल्ला संयोजक चुणमणि गौतमले दावी गर्नुभयो ।
