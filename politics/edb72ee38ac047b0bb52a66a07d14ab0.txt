एकीकृत माओवादीका जिल्ला नेता तथा कार्यकर्ता विप्लवको पार्टीमा

दोलखा, पुस ७ - एकिकृत नेकपा माओवादी दोलखाका यूवा नेता तथा कार्यकर्ताहरु नेत्रविक्रम चन्द (विप्लव) ले नेतृत्व गरेको नेकपा माओवादीमा प्रवेश गरेका छन ।
प्रचण्डले नेतृत्व गरेको एकीकृत नेकपा माओवादी र वैद्यले नेतृत्व गरेको नेकपा माओवादीले जनयुद्धको मुल्य मान्यता र बैचारिक आदर्शलाई एक पछि अर्को गरेर छाड्दै नवसंशोधनवादी, यथास्थितिवादी गोलचक्करमा फसेको भन्दै एकीकृत माओवादी दोलखाका चार जना सचिवालय सदस्य सहित बाह्र जना यूवा नेता तथा कार्यकर्ताले सोमबार चरिकोटमा एक पत्रकार सम्मेलन गरि विप्लव नेतृत्वको नेकपा माओवादीमा प्रवेश गरेका हुन ।
नेकपा माओवादीमा प्रवेश गर्नेहरुमा एकीकृत नेकपा माओवादी दोलखाका सचिवालय सदस्य तथा ६ नम्वर इलाका इन्चार्ज प्रेम लामा, सचिबालय सदस्य एवंम पूर्व जनमुक्ती सेना कमाण्डर प्रखर लामा, सचिवालय सदस्य एवम दलित मुक्ति मोर्चा नेपालका अध्यक्ष राजन धनुके, सचिवालय सदस्य एवम् ५ नम्वर इलाका इन्चार्ज  अर्जुन यागी, पूर्व जनमुक्ती सेना कमाण्डर छिरिड्ड लामा, एकीकृत नेकपा माओवादी दोलखाका सदस्यहरु नवराज अर्याल,ज गतराज गणिक, अनेरास्ववियू क्रान्तिीारी दोलखाका उपाअध्यक्ष रामकुमार खड्का, विद्यार्थी नेता आशिष जोशी, एकीकृत नेकपा माओवादी गाउ समिति बाबरेका सदस्य सुन्दर केसी र पूर्व जिल्ला सदस्य गोपाल खरेल छन् ।
जनयुद्धका नेताहरु प्रचण्ड, बाबुराम, वैद्यलगायतले जनबादी क्रान्तिलाई छोड्दै गएको बताउदै उनीहरुले क्रान्तिलार्ई निरन्तरता दिन आफूहरु चन्द नेतृत्वको नेकपा माओवादीमा प्रवेश गरेको सचिबालय सदस्य प्रेम लामाको भनाई छ ।
एकीकृत नेकपा माओवादीका नेता बिशाल खड्का र देवी खड्काले जिल्लामा पार्टीलाई एकलौटी रुपमा सञ्चालन गरेको भन्दै अन्य नेता तथा कार्यकर्ता पनि असन्तुष्ट रहेको र उनीहरु पन विप्लव नेतृत्वको नेकपा माओवादीमा प्रवेश गर्ने तयारीमा रहेको श्रोतको भनाई छ ।
