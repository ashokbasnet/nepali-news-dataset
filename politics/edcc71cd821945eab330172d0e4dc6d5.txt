एमालेका असन्तुष्ट नेताहरु आन्तरिक छलफलको तयारीमा

काठमाडौं, भदौ २० – पार्टी नेतृत्वले पठाएको पत्रबाट थप आक्रोशित भएका नेकपा एमालेका असन्तुष्ट नेताहरुले बुधबार आन्तरिक छलफल गर्ने भएका छन् । आफूहरुका मागलाई पार्टी नेतृत्वले अस्वीकार गरेको निष्कर्ष निकालेका आदिवासी जनजाति तथा मधेसी नेताहरुबीच दिउँसो छलफल गर्ने नेता पृथ्वीसुब्बा गुरुङले जानकारी दिनुभयो ।

 

‘आन्तरिक छलफल पछि मात्र हामी हाम्रो धारणा सार्वजनिक गर्छौँ’, गुरुङले भन्नुभयो, ‘ पहिलेकै कुरा नै दोहोरिएका छन् । हाम्रो माग सम्बोधन भएन ।’ पार्टीको लिखित धारणाप्रति आपत्ति जनाएका असन्तुष्ट नेताहरुले पार्टी नेतृत्वले पठाएको पत्रले आफुहरुलाई झन् निराश बनाएको बताएका छन् ।

असन्तुष्ट नेताहरुले उठाएको ९ बुँदे मागको सम्बन्धमा एमालेले गत सोमबार लिखित धारणा पठाएको थियो । पत्रमा संघीयता सहितको राज्य पुनर्संरचनालाई पार्टीले कहिल्यै अस्वीकार नगरेको उल्लेख छ ।

एमालेले छलफलमा बोलाउने

पार्टीको धारणामा सहमत नभएका असन्तुष्ट नेताहरुलाई एमालेले अन्तिम छलफलका लागि बोलाउने भएको छ । असन्तुष्ट नेताहरुका गतिविधिले पार्टी कमजोर बन्दै गएको भन्दै अन्तिम छलफलका लागि बोलाउने तयारी भएको हो । पार्टी सचिव युवराज ज्ञवालीका अनुसार अब उनीहरुसँग एक दुईदिन भित्र अन्तिम छलफल हुनेछ ।

पहिचान सहितको संघियता स्वीकार नगरेको भन्दै एमालेका जनजाति र मधेसी नेताहरुले छुट्टै पार्टी खोल्ने सम्मको चेतावनी दिएका छन ।
