नेपाल बार चुनावः अध्यक्षका प्रत्यासीले गरे आफ्ना एजेन्डा सार्वजनिक

काठमाडौं, चैत १३ । नेपाल बार एसोसिएसनको नयाँ नेतृत्य चयनका लागि यही चैत २० गते हुने निर्वाचनमा उम्मेदवारी दिएका कानुन व्यवसायीले आ–आफ्ना एजेन्डा सार्वजनिक गरेका छन् ।रिपोर्टर्स् क्लबले शनिबार राजधानीमा गरेको कार्यक्रममा बारको अध्यक्षका प्रत्यासी अधिवक्ता शेरबहादुर केसीले विधिको शासन र मानवअधिकारका लागि सक्रिय बार निर्माण गर्न आफ्नो उम्मेदवारी भएको बताए ।उनले विधिको शासन स्थापना गर्न, कुनैपनि सरकारी दबाबबाट न्यायालयलाई अलग राख्न र संविधान कार्यान्वयनको चुनौतीलाई मार्गप्रशस्त गर्न आफूले प्रयास गर्ने बताए ।अध्यक्षका अर्का प्रत्यासी अधिवक्ता विजयकान्त मैनालीले न्यायालयमा हुने भनिएको भ्रष्टाचार नियन्त्रण गर्नु आफ्नो पहिलो प्राथमिकता हुने बताए ।उनले मुलुकका समस्या समाधान गर्न बारले मध्यस्थताको भूमिका निर्वाह गर्नुपर्ने भएकाले आफूले त्यसमा पहल गर्ने प्रतिबद्धता व्यक्त गरे ।कार्यक्रममा कानुन व्यवसायीहरुले कानुनमाथि जनताको विश्वास घट्दै गएकाले न्यायपालिकाको शाखलाई बचाउनु बारको आगामी नेतृत्वको चुनौती हुने बताए ।
