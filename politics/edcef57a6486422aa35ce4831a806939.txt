आवश्यक नै नपरेको बेलामा बिपा सम्झौताः एमाले अध्यक्ष खनाल

कपिल कोईराला/ उज्यालो । काभ्रे, कात्तिक ७ —  नेकपा एमालेका अध्यक्ष एवं पूर्व प्रधानमन्त्री झलनाथ खनालले प्रधानमन्त्री बाबुराम भट्टराईले देशलाई आवश्यक नपरेको बेलामा द्विपक्षीय लगानी प्रवद्र्धन तथा संरक्षण (बिपा) सम्झौता गरेको आरोप लगाउनु भएको छ । नेकपा एमाले काभ्रेले आयोजना गरेको तिहार र छठको शुभकामना आदान प्रदान कार्यक्रममा बोल्दै अध्यक्ष खनालले शान्ति प्रकृया र संविधान निर्माणको कामलाई भुलेर गरिएको बिपा सम्झौताको औचित्य नभएको टिप्पणी गर्नुभयो । 

 

 

‘देशको मुख्य कार्यभार शान्ति र संविधान हो’, खनालले भन्नुभयो, ‘मुख्य कार्यभारलाई चटक्कै छोडेर गरिएको यो सम्झौताको कुनै अमर्थ छैन ।’ अध्यक्ष खानालले प्रधानमन्त्रीले के के न गरि भन्ने देखाउन बिना तयारी राष्ट्रिय हित बिपरित सम्झौता गरेको धारण राख्नुभयो । बिपा सम्झौता नेकपा एमालेलाई स्वीकार्य नभएको खनालको भनाई थियो । 

 

‘यो अवस्थामा देशले विदेशी उद्योगको सुरक्षा धान्छ कि धान्दैन ?’ खनालले प्रश्न गर्दै भन्नुभयो, ‘वास्तविकता नै नबुझी गरिएको यो सम्झौता धेरै समय टिक्दैन ।’

 

माओवादीको शसस्त्र द्वन्द्वका बेला आफ्नै कार्यकर्ताले तहस नहस पारेर तोडफोड गरेका उद्योगहरुको हर्जना स्वरुप बिपा सम्झौता गरेको भन्दै खनालले त्यो हर्जना प्रधानमन्त्रीले नागरिकको पिठ्यूमा राखेको तर्क गर्नुभयो । 

 

वर्तमान सरकारले राष्ट्रियता भुल्दै गएको अध्यक्ष खनालको भनाई थियो ।
