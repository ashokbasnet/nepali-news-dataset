निर्वाचन आयोगको आग्रह : स्वदेश फर्कनुस्, भोट हाल्नुस्

काठमाडौं, फागुन १२ – निर्वाचन आयोगले विदेशमा रहेका नेपालीलाई स्थानीय चुनावमा मतदान गर्नको लागि समयमै घर फर्कन आग्रह गरेको छ । विदेशमै बसेर मतदान गर्न सकिने व्यवस्था मिलाउन नसकिने भएकाले बिदा मिलाएर फर्कन आयोगले आग्रह गरेको हो । 
वैशाख ३१ गतेका लागि तोकिएको स्थानीय तहको चुनावमा देशबाहिर मतदान केन्द्र राख्न नसकिने प्रमुख निर्वाचन आयुक्त अयोधिप्रसाद यादवले उज्यालोलाई जानकारी दिनुभयो । विदेशमा रहेका नेपालीले आफू रहेको ठाउँबाटै मतदानमा सहभागी हुन पाउनुपर्ने माग गर्दै आएपनि यसपटक यो सम्भावना नरहेको यादवले स्पष्ट पार्नुभयो । 
चुनावको लागि धेरै समय बाँकी नभएकाले विदेशमा रहेका नेपालीलाई उनीहरु भएको ठाउँमै मतदानको व्यवस्था गर्न नसकिने उहाँले बताउनुभयो । अर्कोपटकको चुनावमा सोच्न सकिएपनि यसपटक स्थानीय चुनावमा भने केही गर्न नसकिने उहाँको भनाई छ । कामको लागि विभिन्न देशमा ४० लाखभन्दा धेरै नेपाली रहेको अनुमान छ ।
