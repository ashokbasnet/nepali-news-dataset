आइतबारदेखि महत्वपूर्ण विधेयक अघि बढ्ने : प्रधानमन्त्री

काठमाडौं, पुस २३ – प्रधानमन्त्री पुष्पकमल दाहालले लामो समयदेखि अवरुद्ध संसद् आइतबारदेखि सञ्चालन भई महत्वपूर्ण विधेयक अघि बढ्ने बताउनुभएको छ । राजनीतिज्ञ शान्ता श्रेष्ठद्वारा लिखित ‘मान्छेभित्रको मान्छे’ स्मरण संग्रहको शनिबार विमोचन गर्दै उहाँले संसद् सुरु भएसँगै संविधान संशोधन प्रस्ताव, महाअभियोग प्रस्ताव र निर्वाचनसम्बन्धी विधेयकको प्रक्रिया अघि बढ्ने बताउनुभएको हो । 
संसद् अवरोध गरेर राष्ट्रहित र एकता नहुने भन्दै उहाँले राष्ट्रलाई एकताबद्ध गरी संविधानको स्वीकार्यता बढाई निर्वाचनतर्फ अघि बढि देशलाई आर्थिक समृद्धिको दिशामा लैजानुुपर्ने बताउनुभयो । शान्ता श्रेष्ठ प्रतिष्ठानले प्रकासन गरेको सङ्ग्रहमा विसं २०२५ देखि २०७२ अवधिको राजनीतिक कालखण्डका अनुभव, भोगाई समेटिएका ५२ वटा नियात्र, निबन्ध आदि विषयलाई उजागर गरिएको छ ।
