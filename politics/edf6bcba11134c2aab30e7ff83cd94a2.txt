चुनाव व्यापार भयो : क्षेत्री

गुल्मी, मंसिर २८ – एकीकृत नेकपा माओवादीका केन्द्रीय सदस्य बामदेव क्षेत्रीले आर्थिक चलखेलका कारण चुनाव व्यापार जस्तो भएको बताउनुभएको छ ।
चुनावमा मतदातालाई प्रभावित पानका लागि मतदाता किन्न करोडौं रुपैयाँ खर्च गर्दा पनि निर्वाचन आयोगले कुनै वास्ता नगरेको उहाँको भनाइ छ ।
संरचनागत रुपमै चुनावी व्यापार गरिएको उहाँले बताउनुभयो । क्रान्तिकारी पत्रकार संघले गुल्मीमा गरेको पत्रकार भेटघाटमा क्षेत्रीले कांग्रेस एमालेले भनेर अन्तरिम संविधान संसोधन गर्न मिल्ने तर एकीकृत नेकपा माओवादीले भनेर नमिल्ले भन्ने बखेडा झिकेर देशलाई अनिर्णयमा राख्न नहुने बताउनुभयो ।
‘हिजो उनीहरु साना दल हुँदा बहुमत विना गणतन्त्र दिन्नौं भनेकाले अन्तरिम संविधानमै उल्लेख भएको सहमतीय प्रणालीलाई लत्याएर संविधान संसोधन गरीयो, क्षेत्रीले भन्नुभयो, ‘तर अहिले हामीले १२ बुँदे र विस्तृत शान्ति सम्झौता अनुसार नै सहमतिमा अघि बढौँ भन्दा नमिल्ने कसरी हुन्छ ?’
उहाँले चुनावपछि निर्वाचन क्षेत्रका २८ वटै गाविसमा घुम्दा संरचनागत धाँधली भएको पुष्टि भएको समेत बताउनुभयो । देशैभरी यस्तो धाँधली भएकाले निश्पक्ष छानविन आयोग गठन गरेमा सहमतीय आधारमा संविधान बनाउन एमाओवादी तयार रहेको उहाँको भनाइ थियो ।
‘निश्पक्ष छानविन आयोग गठन भयो भने एमाओवादी संविधानसभामा गएर सहमतिय आधारमा संविधान बनाउन तयार छ ।’ क्षेत्रीले भन्नुभयो ।
