वर्तमान गठबन्धन संकटमा परेको मधेसी मोर्चाको निष्कर्ष

हिम बिष्ट/ उज्यालो - काठमाडौं, मंसिर २६ - संयुक्त लोकतान्त्रिक मधेसी मोर्चाले चारबुँदे सहमतिलाई माओवादीले वेवास्ता गरेको भन्दै गठबन्धन संकटमा पर्ने चेतावनी दिएको छ । सरकार बनाउँदा भएको चार बुँदे सहमतिको कार्यान्वयन नभएको र माओवादीले कुनै चासो नदेखाएको भन्दै गठवन्धनमा समस्या उत्पन्न भएको मोर्चाको ठहर छ ।

 

प्रधानमन्त्री निवास बालुवाटारमा माओवादीसित भएको छलफलमा चारबुँदे सहमति कार्यान्वयन नभएकाले गठबन्धन संकट पर्न सक्ने बताएको सुचना तथा संचार मन्त्री समेत रहेका फोरम गणतान्त्रिकका अध्यक्ष जयप्रकाश प्रसाद गुप्ताले जानकारी दिनुभयो । छलफल सकारात्मक भएको र समस्या समाधान गर्दै जाने सहमति भएपनि गठवन्धन समस्यामुक्त भने नभएको गुप्ताको भनाई छ ।

गुप्ताले चार बुँदे सहमति कार्यान्वयन नभएकाले मोर्चाभित्र सरकारमा रहने की नरहने भन्ने विषयमा गम्भीर मतभेद भएपछि माओवादीसित छलफल गरिएको जानकारी दिनुभयो । बैठकमा चार बुँदे सहमतिप्रति माओवादीले प्रतिबद्धता जनाएको र चारबुँदे सहमितमा टेकेर नै राष्ट्रिय सहमतिको सरकार बनाउन दुबै पक्षबीच सहमति भएको गुप्ताले बताउनुभयो । माओवादीसँगको छलफलपछि मोर्चाले आफ्नो धारणा तय गर्ने भएको छ । मोर्चाको आफ्नो धारणा तय गर्न सोमबार नै मोर्चाको बैठक बस्दैछ ।

मधेसी मोर्चा भित्र सरकारमा रहने की नरहने भन्ने विषयमा गम्भीर मतभेद उत्पन्न भएपछि मोर्चा सरकारको नेतृत्व गरिरहेको माओवादीसँग छलफलमा जुटेको हो । सरकार निर्माणको क्रममा एकीकृत नेकपा माओवादी र संयुक्त लोकतान्त्रिक मधेसी मोर्चाबीच गत भाद्र ११ गते चार बुँदे सहमति भएको थियो । सहमतिको माओवादीकै वैद्य समुहले राष्ट्रघाति भन्दै बिरोध गर्दै आएको छ ।
