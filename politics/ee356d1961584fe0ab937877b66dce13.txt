अर्को वर्ष चैत्रमा आमचुनाव गर्ने सहमति भएको नेता नेपालको खुलासा

काठमाडौं, माघ ६ – नेकपा एमालेका वरिष्ठ नेता माधवकुमार नेपालले दलहरुबीच आगामी कात्तिक महिनासम्ममा स्थानीय निकायको र अर्को वर्षको चैतसम्ममा आमचुनाव गर्ने सहमति भएको खुलासा गर्नुभएको छ । एमाले निकट स्वास्थ्यकर्मी संघको कार्यक्रमलाई शुक्रबार बल्खुमा सम्बोधन गर्दै नेपालले निर्धारित मितिमा संविधान जारी गर्ने र चुनावमा जानेसहमति भएको दावी गर्नु भयो । 

 

‘निर्धारित समयभित्र संविधान जारी गर्ने र चुनावमा जाने सहमति भएको छ’, नेता नेपालले भन्नुभयो, ‘यो आउँदो कात्तिक भित्र स्थानीय निकायको निर्वाचन सम्पन्न गर्ने र २०६९ सालको चैतमा आमचुनाव गर्ने सहमति छ ।’ संविधान निर्माणको कार्यतालिका अनुसार आगामी १५ गतेसम्म शान्ति प्रकृया टुंगोमा पुर्‍याउन माओवादी जिम्मेवार हुनुपर्ने उहाँको भनाई छ ।

 

माओवादी नेतृत्वको सरकारले जनसत्ताले गरेका निर्णयलाई वैधानिकता दिएमा देश मुठभेडमा जाने नेपालले बताउनु भयो । माओवादीको अहिले शान्ति र संविधान तथा बिद्रोहका विषयमा विचारमै एकरुपता नभएको उहाँको भनाई छ ।
