सर्वसम्मतिमा संविधान बन्नै सक्दैन : मन्त्री अधिकारी

म्याग्दी, चैत १५ – स्वास्थ्य तथा जनसंख्या मन्त्री खगराज अधिकारीले संविधानसभाबाट सर्वसम्मत रुपमा संविधान बन्नै नसक्ने बताउनुभएको छ । प्रेस चौतारी नेपाल जिल्ला शाखा म्याग्दीले आइतबार सदरमुकाम बेनीमा गरेको पत्रकार सम्मेलनमा बोल्दै उहाँले अहिलेको अवस्थामा सर्वसम्मतिले संविधान बन्न नसक्ने बताउनुभएको हो ।
उहाँले संविधानसभा भित्र राजावादी, एकल पहिचान चाहिन्छ भन्ने तथा संघीयता चाहने र नचाहने सबै भएकाले सर्वसम्मतिले संविधान बन्न नसक्ने बताउनुभयो । उहाँले नेकपा एमाले सत्ता भन्दा पनि संविधान निर्माणका लागि लागिपरेको बताउनुभयो ।
स्वास्थ्य मन्त्री अधिकारीले उपचार अभावकै कारण एकजनाको पनि ज्यान जान नहुनेमा स्वास्थ्य मन्त्रालय सचेत रहेको बताउनुभयो । उहाँले गएको सात दिनदेखि विभिन्न माग राखेर अनसन बसेका डा. गाविन्द केसीप्रति लक्षित गर्दै आम नागरिकलाई बिरामी बनाएर अनसन बस्न नहुनेमा जोड दिनुभयो ।
