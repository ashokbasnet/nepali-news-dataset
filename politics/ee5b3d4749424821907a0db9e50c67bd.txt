चुनावका लागि प्रदेश नम्बर २ का शिक्षण संस्था ५ दिन बिदा

काठमाडौं, भदौ २६ – असोज २ गते हुने स्थानीय तहको चुनावका लागि प्रदेश नम्बर २ का शिक्षण संस्था ५ दिन बिदा हुने भएको छ । 
मन्त्रीपरिषदको सोमबारको बैठकले प्रदेश नम्बर २ का शिक्षण संस्थाहरुमा भदौ ३० गतेदेखि असोज ३ गतेसम्म बिदा दिने निर्णय गरेको हो । यस्तै चुनावका दिन असोज २ गते २ नम्बरका सबै सरकारी कार्यालयमा पनि सार्वजनिक बिदा दिने निर्णय बैठकले गरेको छ । 
धेरै मतदान केन्द्र विद्यालयमा राखिएकाले ५ दिन स्कुलमा बिदा दिन निर्वाचन आयोगले सरकारलाई आग्रह गरेको थियो । यसैगरी सरकारले विदेशमा रहेका नेपाली नागरिकका सन्तानलाई बढीमा ४ वर्षका लागि राहदानी दिने निर्णय समेत गरेको छ । यसअघि २ वर्षका लागि मात्रै राहदानी दिने व्यवस्था थियो । 
सरकारले विश्व बैंकले पुनर्निर्माणका लागि उपलब्ध गराउने १  अर्ब ५ करोड अनुदान स्वीकार गर्ने निर्णय पनि गरेको छ । बैठकले प्रधानमन्त्री शेरबहादुर देउवाको आर्थिक सल्लाहकारमा ज्ञानचन्द्र आयार्य र अधिकार सम्पन्न बागमति सभ्यता एकीकृत विकास समितिको अध्यक्षमा नरेन्द्रराज बस्नेतलाई नियुक्त गरेको छ । बैठकले संयुक्त राष्ट्रसंघको ७२ औं महासभामा भाग लिन प्रधानमन्त्री शेरबहादुर देउवालाई अनुमति पनि दिएको छ ।
