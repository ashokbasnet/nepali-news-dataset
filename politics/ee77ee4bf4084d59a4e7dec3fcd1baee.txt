पुराना सहमतिको अनुमोदन सुरु

काठमाडौं, साउन ५ - संबैधानिक राजनीतिक संवाद तथा सहमति समितिले तत्कालिन संबैधानिक समितिमा सहमति भएका विषयलाई अनुमोदन गर्न सुरु गरेको छ ।
यसअघि सहमति भएका विषय अनुमोदन गरेर संविधान लेखनको काम अगाडि बढाउन दलहरु सहमत भएपछि सोमबार मात्रै ११ वटा विषयलाई अनुमोदन गरिएको छ ।
समितिले प्रदेशको व्यवस्थापिकाको नाम प्रदेश सभा राख्ने, वाधा अड्काउ फुकाउने अधिकार संक्रमणकालिन व्यवस्था सम्वन्धी भाग अन्तर्गत राख्ने र बाधा अड्काउ फुकाउने आदेश एक महिना भित्र संघीय विधायिकाबाट अनुमोदन गराउनु पर्ने विषयमा भएको सहमति अनुमोदन गरेको छ ।
त्यस्तै संघीय व्यवस्थापिका दुई सदनात्मक हुने, राष्ट्रपति उपराष्ट्रपतिको पद कुनै कारणले रिक्त हुन आएमा तत्काल कायम रहेको व्यवस्थापिका संसदबाट निर्वाचन गरि पदपूर्ति गर्ने लगायतका विषयलाई पनि अनुमोदन गरेको छ ।
बाँकी विषयमा भोली फेरी छलफल हुने समितिका सचिव मुकुन्द शर्माले जानकारी दिनुभयो । सहमति भएका विषयलाई संविधानसभाबाट मस्यौदा समितिमा पठाईने छ ।
