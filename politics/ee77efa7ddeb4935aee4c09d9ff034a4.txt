एमाले नेता नेपाल र चिनियाँ राजदुतबीच भेटवार्ता

काठमाडौं, साउन ८ – नेकपा एमालेका नेता एवं पूर्व प्रधानमन्त्री माधवकुमार नेपाल र चिनियाँ राजदुत उ छुन ताईबीच भेटवार्ता भएको छ ।
नेपालको निजी निवास कोटेश्वरमा विहीबार विहान भएको भेटमा पछिल्लो राजनीतिक अवस्था, नेकपा एमालेले भर्खरै सम्पन्न नवौ महाधिवेशन तथा नेपाल चीन सम्बन्धका विषयमा छलफल भएको छ ।
नेपाल र चीनबीच रहिआएको गहिरो सम्बन्धलाई बलियो बनाउन एमालेको नयाँ नेतृत्वसँग सहकार्य गर्न चीन तयार रहेको चीनियाँ राजदूतले बताउनुभएको नेपालको निजी सचिवालयले जनाएको छ ।
भेटमा पूर्व प्रधानमन्त्री नेपालले राजनीतिक क्रान्तिको एउटा चरण सम्पन्न भएको र अबको प्रमुख कार्यभार आर्थिक क्रान्ति रहेको विषय सहितको राजनीतिक दस्ताबेज महाधिवेशनबाट पारित भएको जानकारी गराउँदै अब आफ्नो ध्यान आर्थिक क्रान्ति र जनताको सम्बृद्धितर्फ केन्द्रित रहने बताउनु भयो ।
नेपालले सहमतिका साथ निर्धारित समयभित्रै संविधान निर्माण गर्न राजनीतिक दलहरु प्रयासरत रहेको चिनियाँ राजदूतलाई जानकारी गराउनुभएको छ ।
