​राष्ट्रपति यादवसँग भारतीय विदेशमन्त्री स्वराजको भेट

काठमाडौं, असार १० – भारतका विदेशमन्त्री सुष्मा स्वराजले राष्ट्रपति डा. रामवरण यादवसँग भेट गर्नुभएको छ । अन्तर्राष्ट्रिय सम्मेलनका लागि काठमाडौं आउनुभएकी विदेशमन्त्री स्वराज राष्ट्रपतिलाई भेट्न बिहान शितल निवास पुग्नुभएको हो । भेटमा नेपाल–भारत सम्बन्धका विविध पक्षमा छलफल हुनाका साथै भूकम्पबाट नेपालमा भएको क्षतिबारे पनि कुराकानी भएको थियो । 
प्राकृतिक विपत्तिका बेला भारतले तत्काल खोज, उद्धार र राहतका काममा सघाएकामा भारतप्रति कृतज्ञता ज्ञापन गर्दै राष्ट्रपतिले अबको पुनःनिर्माण, पुनःस्थापना, पुनर्वास र नवनिर्माणमा पनि सहयोग गर्न विदेशमन्त्रीलाई आग्रह गर्नुभएको राष्ट्रपतिका प्रेस सल्लाहकार राजेन्द्र दाहालले बताउनुभयो । 
विदेशमन्त्री स्वराजले भारत सरकार नेपाल सरकार र नेपाली नागरिकका साथ रहेका बताउँदै विपत्तिपछिको नेपालको पुनःनिर्माण लगायत काममा उदार हृदयले निरन्तर सहयोग गर्ने प्रतिबद्धता व्यक्त गर्नुभयो ।
