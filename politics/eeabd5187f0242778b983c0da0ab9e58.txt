कार्यकर्ता पक्राउ गरेको भन्दै एमालेको आपत्ति

काठमाडौं मंसिर २२ – प्रमुख प्रतिपक्षी दल एमालेले संविधान संशोधन प्रस्तावको विरोधमा उत्रेका आफ्ना कार्यकर्तामाथि बल प्रयोग गरेको भन्दै आपत्ति जनाएको छ । 
कैलालीको सदरमुकाम धनगढीमा प्रर्दशनमा उत्रेका आफ्ना ४१ जना कार्यकर्तालाई पक्राउ गरिएको एमालेको दाबी छ । प्रधानमन्त्री पुष्पकमल दाहाल धनगढी पुगेपछि एमाले कार्यकर्ताले संशोधन प्रस्तावको विरोधमा प्रर्दशन गरेका थिए । 
प्रर्दशनारीमाथि बल प्रयोग गर्दा कैलालीका अध्यक्ष दीर्घ सोडारीका साथै रणबहादुर चन्द, यज्ञराज बाँस्तोला, मदन रेग्मीलगायत २१ जना घाइते भएको प्रवक्ता योगेश भट्टराईले जारी गर्नुभएको विज्ञप्तिमा उल्लेख गरिएको छ । 
विज्ञप्तिमा भनिएको छ, ‘शान्तिपूर्ण रुपमा विरोध प्रदर्शन गर्न पाउने संवैधानिक अधिकारमाथि कुठाराघात गर्दै नेता–कार्यकर्तालाई गिरफ्तार गरिनुले लोकतान्त्रिक व्यवस्थाको मर्ममा प्रहार गरेको छ ।’ एमालेले घाइतेहरुको अविलम्ब उपचार, गिरफ्तारमा परेकालाई रिहा र निर्वाध रुपमा शान्तिपूर्ण प्रदर्शन गर्न पाउने सुनिश्चितता गर्न माग गरेको छ ।
