​हेटौंडाको भौतिक पूर्वाधारमा ३५ करोडका योजना

हरि हुमागाई/उज्यालो । 
हेटौंडा, चैत २९ – उप–महानगरपालिकाले चालु आर्थिक वर्षमा झण्डै ११ करोड बजेटका सडक निर्माण गरिरहेको छ । उप–महानगरपालिकाले २५ लाख रुपैयाँभन्दा धेरै लागतका १८ वटा योजनामा १० करोड ७३ लाख ३ हजार रुपैयाँ बजेट विनियोजन गरेको छ । 

हेटौंडाका मेयर हरिबहादुर महतले ठूला सडकलाई प्राथमिकता दिएर काम गरिरहेको बताउनुभयो । विभिन्न सडकको स्तरोन्नती, ढलान तथा स्लाब र ढल निर्माणलगायत शीर्षकमा काम भइरहेको छ । उप–महानगरपालिकाले विभिन्न पूर्वाधारका १९ वटा शीर्षकमा २५ करोड २४ लाख ६९ हजार रुपैयाँ छुट्याएर काम गरिरहेको उहाँले जानकारी दिनुभयो ।  
कृषि, पर्यटन, शिक्षा, खानेपानी, संस्कृति प्रवद्र्धन, खेलकुद, लैङगिक समानता तथा सामाजिक समावेशीकरण स्थानीय सडक तथा झोलुङ्गेपुल, भवन तथा शहरी विकाश, वन भू–संरक्षण, फोहोरमैला व्यवस्थापन, विपद व्यवस्थापनलगायतका क्षेत्रमा यो बजेटले काम गर्ने उप–महानगरपालिकाका प्रमुख प्रशाशकीय अधिकृत कृष्णप्रसाद पाण्डेले जानकारी दिनुभयो ।  
उप–महानगरपालिकाले अहिलेसम्म आठवटा ऐन तयार पारिसकेको जानकारी दिएको छ । आर्थिक ऐन, नीति तथा कार्यक्रम, उप–महानगरपाकिलाको चालु आर्थिक वर्षको विनियोजीत बजेट, न्यायीक समिति कार्यबिधी ऐन, कृषि व्यवसाय प्रवद्र्धन ऐन, सहकारी ऐन पारित गरेर काम सुरु गरिरहेको उप–महानगरपालिकाका प्रबन्धक डाक्टर शंकर उपाध्यायले बताउनुभयो । 
८ महिनाको आम्दानी ७२ करोड १३ लाख 
चालु आर्थिक वर्षको आठ महिनामा हेटौंडा उप–महानगरपालिकाले आन्तरिक आम्दानीबाट १२ करोड ४४ लाख ३ हजार रुपैयाँ संकलन गर्न सफल भएको छ । वार्षिक १७ करोड ७० लाख रुपैयाँ आन्तरिक आमदानी गर्ने लक्ष राखिए पनि अहिलेसम्म ७३ दशमलब १४ प्रतिशत आम्दानी गर्न सफल भएको जानकारी गराएको हो । 
आन्तरिक आम्दानी ७३ प्रतिशत भए पनि बाह्य आम्दानी भने गएको फागुन भरीमा ६१ प्रतिशत मात्र भएको छ । बाह्य आयतर्फ अहिलेसम्म ६९ करोड ६९ लाख ९० हजार रुपैयाँ रहेको उप–महानगरपालिकाले जनाएको छ । बाह्य आम्दानीको लक्ष भने एक अर्ब १३ करोड २१ लाख ८ हजार रुपैयाँ राखेको छ । 
आन्तरिक र बाह्य गरी अहिलेसम्म ७२ करोड १३ लाख ९४ हजार पुगेको छ । उपमहानगरपालिकाले अहिलेसम्म ४० दशमलब २८ प्रतिशत चालु खर्च र ४१ दशमलब ७२ प्रतिशत पूँजीगत खर्च भएको जानकारी दिएको छ ।
