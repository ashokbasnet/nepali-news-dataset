पूर्वराजा ज्ञानेन्द्र र एमाले नेताहरुको विमानस्थलमा जम्काभेट

काठमाडौं, माघ १८ – एमाले उपाध्यक्ष विद्या भण्डारी र युवराज ज्ञवाली तथा अर्का नेता मोदनाथ प्रश्रित गएको शुक्रबार विराटनगरबाट काठमाडौं फर्किंदै थिए । जहाजबाट आउन लागेका उनीहरु जिल्ला नेताहरुको साथमा विराटनगर विमास्थलतर्फ लागे । केन्द्रीय नेता भएकाले उनीहरुलाई प्रहरीले बिमानस्थलको भिआइपी कक्षतर्फ पठायो ।
भिआइपी कक्षमा पस्ने बित्तिकै नेताहरु छक्क परे । त्यहाँ पूर्व राजा ज्ञानेन्द्र पत्नी कोमल, बुहारी हिमानी, नातिनातिनी र अरु सहयोगीहरुको साथमा बसिरहनुभएको थियो । पूर्व राजपरिवार त्यहाँ छन् भन्ने जानकारी नेताहरुलाई पनि थाहा थिएन । नेताहरु आउँदैछन् भन्ने ज्ञानेन्द्रलाई पनि पत्तो थिएन ।
झण्डै एक महिना लामो पूर्वाञ्चल बसाई सकाएर पूर्व राजपरिवार पनि काठमाडौं फर्कन लागेको थियो । पूर्व राजपरिवार र एमाले नेताहरुको विराटनगरबाट काठमाडौं फर्कने समय सँगसँगै जस्तो परेपनि जहाज भने छुट्टाछुट्टै थियो ।
भिआइपी कक्षमा देखादेख हुने बित्तिकै एकछिन त उनीहरु दुवैथरी छक्क परे । देखभेट भएपछि नबोल्ने कुरा पनि भएन । एकअर्कालाई हेरेर मुसुमुसु हाँसे । अनि दुवैथरीले एकआपसमा अभिवादन साटासाट गरे ।
‘एकआपसमा सञ्चो विसञ्चो र पारिवारिक कुरा भयो’ एमाले उपाध्यक्ष ज्ञवालीले उज्यालो अनलाइनसँग भन्नुभयो, ‘चिनेजानेका मान्छे भेट हुँदा जस्तो हुन्छ, हामीहरुबीच पनि त्यस्तै भयो ।’
क्यान्सरको उपचार गराएकी एमाले उपाध्यक्ष भण्डारीको स्वास्थ्यको बारेमा ज्ञानेन्द्रले बढी चासो राख्नुभयो । भण्डारीले आफूलाई सुधार हुँदै गएको जवाफ दिंदै ‘तपाईंलाई चाहिँ कस्तो छ नि’ भनेर सोध्नुभयो । एकपटक हृदयघात भएर उपचार गराएका ज्ञानेन्द्रले आफूलाई पनि अहिले सञ्चो भएको जवाफ दिनुभयो ।
ज्ञानेन्द्रले विद्यासँगै ज्ञवाली र प्रश्रितको पारिवारिक तथा स्वास्थ्य अवस्थाको बारेमा पनि जिज्ञासा राख्नुभयो । नेताहरुले पनि कोमल, हिमानी र नातिनातिनीको स्वास्थ्य र लेखपढबारे सोधीखोजी गरे ।
‘केहीबेर सँगै बस्दा पारिवारिक कुरा धेरै भयो’ ज्ञवालीले भन्नुभयो । तर उहाँहरुबीच राजनीतिक कुरा भने केही भएन । ‘केहीबेर कुरा हुँदा मैले उहाँमा कुनै निराशा र अहंकार पाइन’ ज्ञवालीले भन्नुभयो, ‘एकदम साधारण मान्छेजस्तो लाग्यो, हँसिलो र प्रफुल्ल ।’
