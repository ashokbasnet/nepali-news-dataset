तरुण दलको महाधिवेशन मंसिरमा

काठमाडौं, भदौ १९ - नेपाली कांग्रेसको भातृ संगठन तरुण दलको चौंथो महाधिवेशन आगामी मंसिरमा हुने भएको छ ।
तरुण दलले बिहीबार काठमाडौमा पत्रकार सम्मेलन गरी आगामी मंसिर १० गतेदेखि १२ गतेसम्म चौंथो राष्ट्रिय महाधिवेशन गर्न लागेको जानकारी दिएको छ ।
तरुण दलले यहि भदौ १५ र १६ गते केन्द्रीय समितिको पूर्ण बैठक बोलाएर महाधिवेशनको मिति तय गरेको हो । तरुण दलका अध्यक्ष उदयशमसेर राणाले केन्द्रीय समितिले प्रस्ताव गरेको मितिलाई मान्यता दिन पार्टी नेतृत्वसँग आग्रह गर्नुभयो ।
तरुण दलले महाधिवेशनका लागि कार्यतालिका समेत सार्वजनिक गरेको छ । पूर्णकालिन सदस्यता वितरणका लागि आगामी असोज ५ गतेसम्मको समय तोकेको तरुण दलले गाउँ र नगरको अधिवेशनका लागि असोज ६ देखि १४ गते, क्षेत्रिय अधिवशेनका लागि तथा असोज २२ देखि ३० गते र जिल्ला अधिवेशनका लागि कात्तिक १५ देखि २५ गतेसम्मको मिति निर्धारण गरेको छ ।
तरुण दलले महाधिवेशनका लागि वीपीको सपना, शान्ति विकास र सुशासन, तरुण साझेदारीका लागि चौथो राष्ट्रिय महाधिवेशन भन्ने नारा समेत तय गरेको छ ।
