मोर्चासँग भएको सम्झौता अनुसार छिट्टै संविधान संशोधन हुन्छ : उपप्रधानमन्त्री निधी

काठमाडौं, साउन २७ – उपप्रधान एवं गृहमन्त्री विमलेन्द्र निधीले डेढ महिनाभित्रै संविधान संशोधन प्रक्रिया अघि बढाउने बताउनु भएको छ ।
‘मधेसी मोर्चासँग भएको सम्झौता अनुसार अब संविधान संशोधन हुन्छ, त्यसको लागि सवैपक्षसँग हामी छलफल गर्छौं, मधेसी, जनजाति, आदिवासी, थारु लगायतका मागहरु सम्बोधन गर्न संविधान संशोधन गर्नेमा हामी तयार छौं, सत्तारुढ दल यसको लागि गृहकार्यमा जुटिसकेको छ’ बिहीबार सञ्चारकर्मीसँग कुरा गर्दै उहाँले भन्नुभयो ।
उहाँले मधेसी मोर्चा अविश्वासको पक्षमा मतदान गरेसँगै सत्तारुढ दल भएकाले उसँग आन्तरिक गृहकार्य गर्दै प्रमुख प्रतिपक्षी दल एमालेसँग छलफल गर्ने स्पष्ट पार्नुभयो । ‘अघिल्लो सरकारले मधेसको मुद्दालाई राष्ट्रिय मुद्दाको रुपमै ग्रहण गरेन, कांग्रेस र माओवादीले सुरुवातीदेखि नै मधेसको मुद्दालाई राष्ट्रिय मुद्दाको रुपमा लिएको छ, अब हामी अविश्वासको पक्षमा मतदान गर्नेहरुबिच गृहकार्य गर्छौं, त्यसपछि वार्ताको मोडालिटि तयार पारेर एमालेसँग छलफल गर्छौं, मलाई लाग्छ एमालेपनि सहमतिमा आउँछ, अब वार्ता हाम्रो एमालेसँग हुन्छ ।’ 
उहाँले राजनीतिक सहमतिका आधारमा संशोधनका बुँदाहरु पहिचान गरी संसदमा संशोधन विधेयक प्रस्तुत गर्ने स्पष्ट पार्नुभयो । निधीले सिमांकन, राष्ट्रिय सभा र नागरिकता लगायत अन्य विषहरुमा संशोधन गरिने विश्वास व्यक्त गर्नुभयो । मधेसी मोर्चा संविधान संशोधन नभएसम्म सरकारमा नआउने उहाँले बताउनुभयो । ‘मोर्चाका साथीहरुले नै संविधान संशोधन नभएसम्म सरकारमा सहभागी हुँदैनौँ भन्नुभएको छ, हाम्रो प्रयास जारी छ, उहाँहरु सरकारमा छिट्टै आउनुहुन्छ भन्ने हाम्रो विश्वास छ, हामी आग्रह गरिरहेका छौं ।’
एमाले अध्यक्ष केपी ओलीले संविधान संशोधनमा एमालेले सहयोग नगर्ने अडान लिएका छन् नि भन्ने पत्रकारको जिज्ञासामा उहाँले भन्नुभयो, ‘बाहिर के भन्नुभएको छ, हामीलाई थाहा छैन तर संसदमा उहाँले संविधान गतिशील दस्तावेज भएको भन्दै यसमा केही थपघट गर्नुपरे संशोधन गर्न एमाले तयार छ भन्नुभएको छ, संसदबाहिर बोलेको कुराको पछि हामी दौडिदैनौं ।’
मधेसी मोर्चासँग भएको तीन बुँदे सहमति कार्यान्वयनको दिशातर्फ उन्मुख रहेको उल्लेख गर्दै मन्त्री निधिले भन्नुभयो, ‘मन्त्रिपरिषदको बैठकबाट केही महत्वपूर्ण निर्णय भैसकेको छ, केही मागहरु पूरा भएका छन्, बाँकी मागहरु आपसी समझदारीबाट पूरा गर्नेछौं ।’ 
उहाँले मोर्चाले आन्दोलनका क्रममा साहादत प्राप्त गर्नेलाई सहिद घोषणा गर्नुपर्ने, घाइतेलाई उपचार गर्नुपर्ने, उचित क्षतिपूर्ति दिनुपर्ने, मुद्दा फिर्ता गर्ने, आन्दोलनमा दमन भएकोबारेमा न्यायिक छानविन गर्नुपर्ने लगायत उठाएका राजनीतिक मागहरु पूरा गर्नेबारेमा छिट्टै सहमति हुने दाबी गर्नुभयो । 
निधीले आफूले नामहरुको सूचि तयार पार्न निर्देशन दिईसकेको बताउनुभयो । ‘दुईहप्ताभित्र सूचि तथा तथ्यांक तयार गर्न निर्देशन दिईसकेको छु, सरकारको तथ्यांकको साथसाथै मोर्चासँग पनि तथ्यांक माग्छौं, त्यसमा छलफल गरेर एउटा निश्कर्षमा पुग्छौं ।’
संविधानको सर्वस्वीकार्यताको लागि पनि असन्तुष्ट पक्षहरुको आवाजलाई सुनिश्चित गर्नेगरि यो सरकारले काम गर्ने विश्वास व्यक्त गर्नुभयो । उहाँले आगामी ०७४ माघ ७ भित्रै तीन वटै निकायका निर्वाचन सम्पन्न गरी संविधान कार्यान्वयनको लागि कांग्रेस–माओवादी केन्द्रबिच गठबन्धन बनेको दाबी गर्नुभयो ।
संविधान जारी भएयता नेपाल–भारत सम्बन्धमा चिसोपना देखिएको र केही असहज परिस्थिति बनेको उल्लेख गर्दै त्यसलाई अझै राम्रो बनाउनको लागि पनि आफ्नो भारत भ्रमण बढी केन्द्रित रहने उहाँको विश्वास थियो । 
निधीले अर्का उप्रधान तथा अर्थमन्त्री कृष्णबहादुर महरा पनि प्रधानमन्त्रीको विशेष दुतको रुपमा चीन जान लागेको उल्लेख गर्दै चीन भ्रमणमा रहँदा उपप्रधानन्त्री महराले द्धिपक्षीय सम्बन्ध मजबुत बनाउने, चीनीयाँ राष्ट्रपतिको नेपाल भ्रमणको मिति तय गर्ने लगायतका बारेमा छलफल गर्नेे जनाउनुभयो । 
लोकमानसिंह कार्कीलाई महाअभियोग लगाउन जरुरी छैन
अख्तियार प्रमुख आयुक्त लोकमानसिंह कार्कीलाई महाअभियोग लगाउनेबारेमा कुरा भैरहेको भन्ने पत्रकारको जिज्ञासामा मन्त्री निधिले भन्नुभयो, ‘महाअभियोग लगाउन कुनै जरुरी छैन, कांग्रेस पार्टी त्यसको पक्षमा छँदैछैन्, बाहिरको हल्लामा नलाग्नुहोस् ।’
