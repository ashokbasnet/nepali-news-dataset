माओवादीको विस्तारित बैठक ३ वजेसम्म स्थगित

काठमाडौ, साउन ४ – पूर्व लडाकू र वाइसिएलको आन्दोलनका कारण बुधवार स्थगित एकीकृत नेकपा माओवादीको सातौं बिस्तारित बैठक शुक्रवार पनि दिउँसो तीनबजेसम्मका लागि स्थगित भएको छ । बिहान ११ बजेदेखि शुरु हुने भएको भनिएको बैठक लडाकु र वाइसीएलका माग सम्बोधनका लागि तयारी गर्नुपर्ने भन्दै स्थगित भएको हो ।

 

दिउँसो तीनबजे बस्ने बैठकमा समूहगत छलफलबाट आएका सुझाब तथा टिप्पणी पेश हुने माओवादी नेता शक्तिबहादुर बस्नेतले बताउनुभयो । अध्यक्ष पुष्पकमल दाहाल प्रचण्डको राजनीतिक प्रतिवेदनमा समूहगत रुपमा तयार प्रतिवेदन बुधवारदेखि पेश गर्ने कार्यक्रम रहेपनि पूर्व लडाकु र वाइसिएलले आफूहरुका माग सम्बोधन गर्न दबाब दिएपछि बैठक स्थगित भएको थियो ।

प्रतिवेदनमा विभिन्न १४ समूहमा मंगलवारदेखि छलफल भएको थियो । प्रचण्डले पार्टीको कार्यनीति, कार्ययोजना र कार्यदिशा सहित १२ वटा कमजोरी उल्लेख गर्दै प्रतिवेदन पेश गर्नुभएको छ । औपचारिक रुपमा पार्टी फुटेको झण्डै एक महिनापछि एकीकृत नेकपा माओवादीको विस्तारित बैठक शुरु भएको हो । बैठकमा राज्य समिति स्तरका झण्डै पाँच हजार सहभागी छन् ।
