संविधान घोषणा शान्ति प्रक्रिया समाप्तिको महत्वपूर्ण उपलब्धि : स्विट्जरल्यान्ड

काठमाडौं, असोज ३ - स्विट्जरल्यान्डले नेपालमा नयाँ संविधान जारी हुनुलाई शान्ति प्रक्रिया टुङ्ग्याउने दिशामा महत्वपूर्ण उपलब्धि भएको बताउँदै त्यसले सबल लोकतन्त्र, राजनीतिक स्थायित्व, दिगो सामाजिक एवम् आर्थिक विकासको आधार बनाउने अपेक्षा गरेको जनाएको छ । 
“नयाँ संविधानबाट स्थापना हुने संस्था तथा संयन्त्रलाई सबै राजनीतिक शक्तिबीच सकारात्मक वार्ता गरी शान्तिपूर्ण एवम् हिंसारहित ढङ्गले प्रमुख मतभेद समाधानका निम्ति उपयोग गरिने अपेक्षा गरेका छौँ” नेपालमा रहेको स्वीस दूतावासले नेपालको संविधान २०७२ घोषणाको पूर्वसन्ध्यामा जारी गरेको प्रेस विज्ञप्तिमा भनिएको छ । लामो समयदेखिको नेपालको मित्रका रुपमा रहेको स्विट्जरल्यान्डले नेपालको सामाजिक एवम् आर्थिक विकास तथा नयाँ सङ्घीय राज्य संरचनाको सङ्क्रमणमा नेपाल सरकार र नेपाली जनतालाई पूर्ण सहयोग एवम् समर्थन गर्ने प्रतिबद्धता व्यक्त गरेको छ । रासस
