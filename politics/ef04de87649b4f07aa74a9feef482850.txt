तिब्बती शरणार्थीलाई नेपाल हुँदै तेश्रो मुलुक जान नदिए सहयोग रोक्ने अमेरिकाको चेतावनी

काठमाडौं, कात्तिक १८ — अमेरिकाले तिब्बती शरणार्थीलाई नेपालको बाटो हुँदै तेश्रो मुलुक जान नदिएमा नेपाललाई दिँदै आएको सहयोग रोक्ने चेतावनी दिएको छ । चीनबाट भागेर नेपाल आएका तिब्बती शरणार्थीलाई अमेरिका लगायतका तेश्रो मुलुक जान एक्जिट भिषा उपलब्ध नगराएमा नेपाललाई गर्दै आएको लाखौँ डलरको सहयोग रोक्का गर्ने चेतावनी अमेरिकाले दिएको हो । 

 

अमेरिकी कंग्रेसको वैदेशिक सहायता सम्बन्धि समितिमा भएको तिब्बत मामिला सम्बन्धि छलफलका क्रममा तिब्बती शरणार्थी माथि नेपालले गर्दै आएको व्यवहार नसुधारेमा सहयोग कटौती मात्र नभएर पूरै रोक्का गर्ने कुरा उठेको हो । समितिमा नेपालले तिब्बती शरणार्थी माथि गर्ने व्यवहारमा सुधार्नुपर्नेमा जोड दिइएको छ । 

 

समितिमा बोल्दै रिपब्लिकन पार्टीका सांसद फ्रान्क ओल्फले तिब्बती शरणार्थीको विषयमा आफुहरुको आग्रहलाई नेपालले नमानेमा आफुहरुले आर्थिक सहयोग नगर्ने बताउनु भयो । यस विषयमा नेपालको व्यवहारमा सुधार नआएमा आफुले अर्को वर्ष संसदमा नेपाललाई दिने सहयोग कटौतीको प्रस्ताव लैजाने उहाँको भनाई छ ।
