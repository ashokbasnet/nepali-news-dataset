पहिरो पीडितको उद्धारमा भइरहेको कामबारे जानकारी दिन संसदको निर्देशन

काठमाडौं, साउन १५ - व्यवस्थापिका संसदले कास्की र म्याग्दीमा पहिरोबाट विस्थापित भएकाका लागि भइरहेको उद्धार तथा राहतका काम बारे जानकारी गराउन सरकारलाई निर्देशन दिएको छ । 
शुक्रबार बसेको संसद वैठकमा पहिरो प्रभावित कास्की र म्याग्दीका सभासदले सरकारको काम प्रभावकारी नभएको बताएपछि सभामुख सुवासचन्द्र नेम्वाङ सरकारलाई यस्तो निर्देशन दिनुभएको हो । 
आजको बैठकमा कास्कीका सभासद कुमार खड्का विन्दा देवी राई, दिलवहादुर नेपाली, नवराज शर्मा र म्याग्दीका प्रकाशशर्मा पौडेल, रेशमबहादुर बानियाँलगायतले पहिरो पीडितलाई तत्काल राहत र पुनर्स्थापनाको व्यवस्था गर्न माग गर्नुभयो ।  बुधबार रातीदेखिको वर्षापछि आएको पहिरोले कास्कीमा ३१ र म्याग्दीमा ७ जनाको ज्यान गएको छ ।
