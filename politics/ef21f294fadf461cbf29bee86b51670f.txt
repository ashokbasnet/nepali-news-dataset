तालिम छोड्न चाहने लडाकूलाई विदा गरिने

काठमाडौं, पुस १४ – नेपाली सेनामा भर्ना भएर तालिम लिईरहेका माओबादी पूर्व लडाकु मध्ये तालिम छोड्न चाहनेलाई विदा गरिने भएको छ । सेना समायोजन विशेष समितीको आज बसेको बैठकमा तालिम छाड्न चाहने माओवादी पूर्व लडाकुलाई अर्को बैठकमा निर्णय गरेर बिदा दिने सहमती भएको हो ।
तालिम लिईरहेका केही पूर्व लडाकुमा शारीरिक र मानसीक समस्या देखिएकाले त्यस्ता लडाकुलाई सेनाकै अरु प्रशासनिक काममा लगाउने या बिदाई गर्ने भन्नेमा बिशेष समितीमा सहमती भएको र अर्को बैठकमा निर्णय हुने विशेष समितिका सदस्य काँग्रेस नेता रामशरण महतले जानकारी दिनुभयो ।
आउँदो १७ गते बस्ने बैठकले यसबारे निर्णय गर्नेछ ।
आजको बैठकमा विशेष समिति अन्तर्गतको समन्वय समितिका संयोजक बालानन्द शर्माले पेश गरेको तालिम भईरहेका शिविरको अध्ययन प्रतिवेदनमाथि छलफल भएको छ  ।
प्रतिवेदन अनुसार त्रिशुली र खैरेनीटार लगायत केही शिविरमा तालिम लिईरहेका पूर्व लडाकुमा मानसिक र शारीरिक समस्या देखिएकाले उनीहरुले तालिमलाई निरन्तरता दिन नसक्ने अवस्था देखिएको छ । त्यस्तो संख्या झण्डै ४० छ ।
बैठकमा समस्याका कारण तालिम छोड्न चाहनेलाई कसरी व्यवस्थापन गर्न सकिन्छ भन्नेमा छलफल भएपनि सबै सदस्यको उपस्थिती नभएकाले आवश्यक निर्णय नभएको काँग्रेस नेता महतले बताउनुभयो । आजको बैठकमा मधेशी मोर्चाका प्रतिनिधी सहभागी भएनन् ।
