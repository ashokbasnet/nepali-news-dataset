संविधानले के के नै देला भनेको उल्टै दुःख मात्रै थप्यो

मदन पौड्याल/उज्यालो ।
काठमाडौं, असोज ३ – नागरिकले संविधान जारी हुँदा उत्सव मनाएको ठ्याक्कै एक वर्ष पुगेको छ । संविधान जारी गर्ने दिन पोहोर यतिबेला संविधान सभा परिसरलाई सिँगारेर चिटिक्क पारिएको थियो । फूलै फूलले संविधान उत्सवसमेत लेखिएको थियो । ठाउँठाउँमा दिपावली गरिएको थियो । दोस्रो संविधान सभाले एक बर्ष अगाडी आजकै दिन असोज ३ गते नेपालको संविधान २०७२ जारी गरेको हो ।
पहिलो संविधानसभा संविधान बनाउन नसकेर विघटन भएको थियो । ३७ भाग, ३ सय ८ धारा र ९ अनुसूचीको संविधान नेपालको संवैधानिक इतिहासकै सबैभन्दा ठुलो कानुन पनि हो । एक युगमा एक पटक मात्र आउने यस्तो अवसरको अहिले बर्ष दिन वितेको छ ।
संविधानसभामा सहभागी दल मध्ये ५ सय ३७ सभासद्ले हस्ताक्षर गरेको यो संविधान कुल सभासद् संख्याको ९० प्रतिशत हो । मधेसीमोर्चासहितका केही दलको असहमति अहिले पनि कायमै छ । संघीय लोकतान्त्रिक गणतन्त्र नेपालको संविधान जारी भएको बर्षगाँठ मनाउँदै गर्दा केही नागरिकका विचार यस्ता छन् । 

संविधान के हो थाहा भएन बाबु 
धुपीको छेवैमा छहारी खोजेर खाजा खाँदै गरेका विष्णु सिंह ललितपुरको जाउलाखेलमा ज्यामी काम गर्नुहुन्छ । दिउँसो २ बजेतिरको समयमा पत्रिका ओछ्याएर त्यसैमाथि बसेका उहाँ आफैले ल्याएको रोटी तरकारी खाँदै हुनुहुन्थ्यो । शहर बजारको भिडभाड र कोलाहलमै झण्डै तीन दशक बिताएका सिंहको स्थाई घर भने महोत्तरी गौशाला नगरपालिकामा पर्छ । आफ्नै उमेर समेत कति भयो भन्ने थाहा नभएका उहाँलाई संविधान र यसमा लेखिएका कुरा त झन् परका कुरा नै भए । कुरैकुरामा उहाँले भन्नुभयो ‘मत नपढेको मान्छे ज्याला मजदुरी गर्छु यो सरकार, संविधान के हो थाहा भएन बाबु ।’
संविधानले के के नै देला भनेको उल्टै दुःख मात्रै थप्यो 
ललितपुरकै भैँसेपाटीमा बस्ने अमिता कोइराला घर गृहिणी हुनुहुन्छ । परिवारकै चासो र चिन्ता नै आफ्नो दैनिकी रहेकाले राजनीतिमा भने त्यतिधेरै चासो नभएको बताउनुभयो । महँगीले आम्दानी भन्दा घरखर्च ठुलो बनाएको उहाँको गुनासो छ । संविधान जारी भएको थाहा हुँदै नभएको त हैन तर त्यसपछि देशले भोग्नुपरेको संकट भने अझै ताजा छ कोइरालालाई । ‘नाकाबन्दीका बेला ग्यास पाइएन, तेलको अभावमा कति सास्ती खेप्नुपरेको थियो’ उहाँले भन्नुभयो ‘संविधानले के के नै देला भनेको उल्टै दुख मात्रै थप्यो ।’
सफल कार्यान्वयनका लागि ध्यान दिनुपर्ने
धनकुटा ताङख्वा ८ घर भएका रामबहादुर कार्कीलाई नयाँ संविधान जारी भएलगत्तै मनाएको दिपावली अझै ताजा छ । पेशाले पुस्तक पसल गर्ने उहाँ संविधान बनेपछि आफ्नो जीवनमा केही परिवर्तन हुन्छ भन्ने आशा भएपनि त्यसो नभएको बताउनुहुन्छ । ठूलो बलिदान र सर्घषबाट परिवर्तन आएको हो उहाँ भन्नुहुन्छ नागरिकको भावना र मर्मलाई ख्याल गरेर संविधान कार्यान्वयन हुन नसक्ने हो कि भन्ने आशंका बढेको छ । नागरिकले केही भएपनि अधिकार त पाए अब त्यसको सफल कार्यान्वयनका लागि पनि दलहरुले ध्यान दिनुपर्छ ।
विवाद मिलाएर देशलाई निकास दिन सके राम्रो 
गणेश थापा पेशाले सवारी चालक हुनुहुन्छ । विगत २० बर्षदेखि काठमाडौंमा सवारी चलाउँदै आएका थापाले पनि परिवर्तनको महसुस गर्न नपाएको गुनासो गर्नुभयो । उहाँलाई संविधान जारी हुँदा नागरिकमा जुन आशा पलाएको थियो, त्यो अहिले निराशामा बदलिएको हो जस्तो लागेको छ । पोहोर भूकम्पपछि जसरी दलहरु एक भएर संविधान जारी गर्न सके आगामी दिनमा पनि त्यसैगरी संविधानबारेका विवाद मिलाएर देशलाई निकास दिन सके अझै राम्रो हुन्छ । 
६२/६३ को जनआन्दोलनबाट प्राप्त उपलव्धी, राजतन्त्रको अन्त्य र माओवादी जनयुद्धबाट स्थापित गणतन्त्रको कार्यन्वयनका लागि संविधान महत्वपूर्ण छ । ‘तर नागरिकका जति आशा थिए अहिले निराशामा बदलिदै गएका छन्’ सामान्य व्यवसाय गर्दै आएका पाँचथर याङनाम ९ का राज केरुङ्ग लिम्बु भन्नुहुन्छ ‘संविधान बनेपछि ठूलै परिर्वतन हुन्छ भन्ने आशामा रहेका नागरिकले भने अझै त्यस्तो परिर्वतनको महसुस गर्न सकेका छैनन् ।’
