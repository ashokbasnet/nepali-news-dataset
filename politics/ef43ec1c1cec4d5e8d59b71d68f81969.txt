६ वा ७ प्रदेशको प्रस्ताव स्वीकार गर्न कांग्रेसको मधेशवादी दलसँग आग्रह

काठमाडौं, असोज २९ – नेपाली कांग्रेसले ६ वा ७ प्रदेशको आफ्नो प्रस्तावलाई स्वीकार गर्न मधेशवादी दलहरुलाई आग्रह गरेको छ ।
कांग्रेसले बुधबार मधेशवादी दलका नेताहरुलाई सिंहदरबारस्थित आफ्नो संसदीय दलको कार्यालयमा बोलाएर धेरै प्रदेश मुलुकले धान्न नसक्ने भन्दै ६ वा ७ प्रदेशको प्रस्ताव स्वीकार गर्न आग्रह गरेको हो ।
कांग्रेसले ६ वा ७ प्रदेशको आफ्नो प्रस्तावले सबै जातजाति र भाषाभाषीलाई अधिकार सम्पन्न बनाउने भन्दै १० वटा प्रदेशको अडान छोड्न पनि मधेशवादी दलका नेतासँग आग्रह गरेको छ । मधेशवादी दलका नेतासँगको बैठकपछि कांग्रेसका उपसभापति रामचन्द्र पौडेलले संघीयताको विषयमा सहमति जुटाउन थप गृहकार्यको आवश्कता रहेको बताउनुभयो । बैठकमा मधेशवादी दलका नेताहरुले झापा, मोरङ, सुनसरी तथा कैलाली  र कञ्चनपुर जिल्लालाई एउटै प्रदेशमा राखिनुपर्ने तथा प्रदेश निर्माण गर्दा पहिचानको सुनिश्चित गर्नुपर्ने बताएका छन् ।
