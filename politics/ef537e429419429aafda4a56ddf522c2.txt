विवेकशील साझा पार्टीको काठमाडौं र ललितपुरमा थप उम्मेदवारी, यस्ता छन् उम्मेदवार

काठमाडौं, कात्तिक १४ – विवेकशील साझा पार्टीले प्रतिनिधिसभा तथा प्रदेशसभा चुनावका लागि प्रदेश ३ अन्तर्गत काठमाडौं र ललितपुरमा थप उम्मेदवारी घोषणा गरेको छ ।
यस पटकको चुनावमा राष्ट्रिय पार्टी बन्ने र अर्को पटक देशको नेतृत्व गर्ने लक्ष्यसहित उम्मेदवार तय गरिएको पार्टीले जनाएको छ । 
यस्ता छन् उम्मेदवार
डा सूर्यराज आचार्य, काठमाडौं क्षेत्र नं २
भारतबाट सिभिल इन्जिनियरिङमा स्नातक, एआईटी बैंककबाट स्रोत व्यवस्थापनमा स्नातकोत्तर तथा जापानको टोकियो विश्वविद्यालयबाट ‘पूर्वाधार र क्षेत्रीय विकासुमा विद्यावारिधि गर्नुभएका डा आचार्य सार्वजनिक नीति तथा पूर्वाधार विज्ञ हुनुहुन्छ । उहाँ लामो समय जापानको इन्स्टिच्युट फर ट्रान्सपोर्ट पोलिसी स्टडिजुमा सिनियर रिसर्च फेलो र टोकियो विश्वविद्यालयमा अतिथि प्राध्यापकका रूपमा कार्यरत हुनुहुन्थ्यो । विगत केही वर्ष अगाडिदेखि डा आचार्यले इन्जिनियरिङ अध्ययन संस्थान, पुल्चोकमा अतिथि प्राध्यापकका रूपमा प्राध्यापन गरिरहनुभएको थियो । 
समिक्षा बास्कोटा, काठमाडौं क्षेत्र नं १ (क) 
अमेरिकाबाट कानुनमा स्नातकोत्तर गरेपछि ‘डिन्स फेलो’ मनोनीत भई केही समय त्यहीँ काम गरेर आफ्नै देशमा केही गर्ने चाहनाले सन् २०१० मा नेपाल फर्कनुभएकी बास्कोटाले केही समय बैंकको कानुनी शाखामा काम गर्नुभयो । तर त्यहीँ मात्र आफूलाई सीमित राख्न नचाहेपछि उहाँले आफ्नै ल फर्म दर्ता गर्नुका साथै विभिन्न शैक्षिक संस्थाहरूमा शिक्षण तथा प्राज्ञिक कार्यमा संलग्न हुनुभयो । त्यसैबीच उहाँ आफ्नो बुवाले साढे तीन दशकअघि शुरू गरेको चिया तथा अन्य कृषिजन्य वस्तुको उत्पादन तथा बजारीकरणमा लाग्नुभयो । बाल्यकाल पारिवारिक राजनीतिक पृष्ठभूमिकै वरिपरि हुनाले उहाँको पनि राजनीतिमा विशेष लगाव छ र उहाँ राष्ट्रलाई बृहत्तररूपमा योगदान पुर्याउने सबैभन्दा सशक्त माध्यम इमानदार राजनीति हो भन्नेमा विश्वस्त हुनुहुन्छ ।
पुरूषोत्तम ढुंगेल, काठमाडौं क्षेत्र नं १ (ख)
विद्यार्थीकालदेखि नै राजनीति शुरू गर्नुभएका ढुंगेल २०३६ सालपछि लगातार दुई कार्यकाल नेपाल विद्यार्थी संघ, धनुषाका जिल्ला सभापति हुनुहुन्थ्यो । धनुषाबाट काठमाडौं आएपछि २०४६ सालको जनआन्दोलनमा सक्रिय सहभागिता जनाउनुभएका उहाँ २०६२ र ६३ सालको जनआन्दोलनताका वडा नम्बर ३४ (हाल ३१) मा नेपाली कांग्रेसको जनआन्दोलन परिचालन कमिटीका संयोजक हुनुहुन्थ्यो । तर पुरानो राजनीतिबाट दिक्क भएका ढुंगेलले वैकल्पिक राजनीतिको रूपमा विवेकशील साझा पार्टी अगाडि आएपछि आशावादी हुँदै आफ्नो आबद्धता परिवर्तन गर्नुभएको छ । राजनीतिबाट लिने होइन, दिनुपर्छ भन्ने उहाँको विश्वास रहेको छ ।
ऋषिका भट्टराई, काठमाडौं क्षेत्र नं २ (क)
अमेरिकाबाट व्यवस्थापन र नेतृत्व विषयमा स्नातकोत्तर गरेर नेपाल फर्किएकी भट्टराई अहिले विभिन्न सामाजिक सेवाका अतिरिक्त अध्ययन तथा अध्यापन कार्यमा संलग्न हुनुहुन्छ । सानैदेखि राजनीतिमा रुचि राख्ने उहाँ राज्यको सबैभन्दा ठूलो नीति अर्थात् राजनीतिमा युवाहरूको उल्लेखनीय सहभागिता तथा योगदान हुनुपर्ने कुरामा विश्वास राख्नुहुन्छ । देशमा राष्ट्रपति, सभामुख र प्रधान न्यायाधीश जस्ता उच्च पदमा महिला पुगे पनि राजनीतिमा अझै महिलाको अर्थपूर्ण सहभागिता नभएकोले राजनीति तथा राज्यका नीति निर्माण गर्ने निकायहरूमा महिलाको सहभागिता बढाई समावेशी, समतामूलक र सम्वृद्ध नेपाल बनाउने अभियानमा योगदान पुर्याउने उद्देश्यले भट्टराई राजनीतिमा आउनुभएको हो ।
आमिर राज महर्जन, ललितपुर क्षेत्र नं २
विद्यालय कालदेखि काष्ठ फर्निचर सीप सिकेका महर्जन अहिले कृषि उत्पादन व्यवसाय गर्दै समयसापेक्ष विविध उद्योग व्यवसायमा संलग्न हुँदै आउनुभएको छ । महर्जन २०४१ सालदेखि राजनीतिक तथा परम्परागत क्षेत्रका विविध सामाजिक कार्य तथा समितिमा आबद्ध छन् । 
उज्ज्वल कृष्ण श्रेष्ठ, ललितपुर क्षेत्र नं ३
पाटनको मंगलबजारमा जन्मिएका ४६ वर्षका श्रेष्ठको १९९९ ए डी नामक आफ्नै पार्टी प्यालेस रहेको छ । उहाँले स्नातक तहसम्म अध्ययन गर्नुभएको छ । वर्तमान राजनीतिक अवस्था देखेर वाक्क दिक्क भएकोले देशको सेवा गर्न आफू अघि सरेको उहाँले बताउनुभयो । थुप्रै संघसंस्थाका बोर्डमा रहेर समाजसेवी काम गरिसकेका श्रेष्ठ आफ्नो उद्देश्य स्वच्छ राजनीति गरेर निस्वार्थ भावले देश र जनताको सेवा गर्नु रहेको बताउनुहुन्छ ।
