माओवादीका तर्फबाट चार राज्यमन्त्री

काठमाडौं, साउन ३० - नेकपा माओवादी केन्द्रले चार सांसदलाई राज्यमन्त्री बनाउने भएको छ । प्रधानमन्त्री पुष्पकमल दाहालले धनमाया विक शिक्षा, श्रीप्रसाद जगेबुलाई सङ्घीय मामिला तथा स्थानीय विकास, सत्यनारायण भगतलाई ऊर्जा र राधिका तामाङलाई कृषि विकास राज्यमन्त्रीमा नियुक्त गर्न लाग्नुभएको हो ।
प्रधानमन्त्री दाहालका प्रेस सल्लाहकार गोविन्द आचार्यका अनुसार राष्ट्रपति कार्यालय शीतल निवासमा मन्त्रीको पद तथा गोपनीयताको शपथ ग्रहणलगत्तै प्रधानमन्त्री तथा मन्त्रिपरिषद् कार्यालयमा राज्यमन्त्रीको शपथ ग्रहण गराउने तयारी छ । 
माओवादी केन्द्रले यसअघि पाँच मन्त्रीको नाम तय गरेको थियो । माओवादीबाट जनार्दन शर्मा उर्जा, हितराज पाण्डे स्थानीय विकास, राम कार्की सञ्चार, डिआर पौडेल शिक्षा र अजय शंकर नायकले कानुन मन्त्रीको शपथ लिँदै हुनुहुन्छ । सपथ राष्ट्रपति भवन शीतलनिवासमा हुनेछ ।
