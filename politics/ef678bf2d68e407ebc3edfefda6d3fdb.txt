४ स्थानीय तहको नतिजा आउन बाँकी, कहाँ को अघि ?

काठमाडौं, असार २४ – दोस्रो चरणमा चुनाव भएका ३५ जिल्लाका ३ सय ३४ स्थानीय तहमध्ये ४ स्थानीय तहको मात्र नतिजा आउन बाँकी छ ।
१) सुनसरीको धरान उपमहानगरपालिका
२) झापाको अर्जुनधारा नगरपालिका
३) मोरङको  विराटनगर महानगरपालिका 
४) कञ्चनपुरको पुनर्बास नगरपालिका
पछिल्लो मतपरिणाममा कहाँ को अघि ? 
सुनसरीको धरान उपमहानगरपालिकामा एमालेका तारा सुब्बा १० हजार ६ सय ६३ मतसहित अग्रस्थानमा हुनुहुन्छ । उहाँलाई ८ हजार ८ हजार ७ सय ३६ मतसहित कांग्रेसका तिलक राईले पछ्याइरहनुभएको छ । यस्तै उपमेयरमा एमालेकी मञ्जु भण्डारी १० हजार २ सय २७ अग्रस्थानमा रहँदा कांग्रेसकी श्यामा रेग्मी ७ हजा ५ सय ६ मतसहित दोश्रो स्थानमा हुनुहुन्छ । 
...
झापाको अर्जुनधारा नगरपालिकामा पनि एमाले अघि छ । मेयरमा एमालेका हरि राना ७ हजार ५ सय मतसहित अग्रस्थानमा हुनुहुन्छ । उहाँलाई कांग्रेसका हेमराज खरेलले ४ हजार ८ सय १३ मतसहित पछ्याइरहनुभएको छ । यस्तै उपमेयरमा पनि ६ हजार ९ सय ६९ मत सहित एमालेकै कमला आचार्य अघि हुनुहुन्छ । उहाँलाई कांग्रेसकी सरस्वती सिटौलाले ५ हजार ३ सय ६५ सहित पछ्याइरहनुभएको छ । 
...
मोरङको विराटनगर महानगरपालिकामा नेपाली कांग्रेसले अग्रता कायमै राखेको छ । नेपाली कांग्रेसका मेयरका उम्मेदवार भीम पराजुलीले १६ हजार ५ सय २७ मतका साथ अग्रता कायम राख्नुभएको हो । 
उहाँलाई एमालेका मेयरका उम्मेदवार विनोदप्रसाद ढकालले १२ हजार ३ सय ७७ मतका साथ पछ्याई रहनुभएको छ । संघीय समाजवादी फोरमका उमेशकुमार यादवको भने ११ हजार ५ सय ७५ मत ल्याउनुभएको छ । 
त्यस्तै उपमेयरमा पनि नेपाली कांग्रेसकै अग्रता छ । नेपाली कांग्रेसकी उपमेयरकी उम्मेदवार इन्दिरा कार्की (इन्दु) ले १४ हजार ४ सय ३१ मतसहित अग्रता कायम गर्नु भएको हो । उहाँलाई माओवादी केन्द्रकी नमिता न्यौपानेले ८ हजार ८ सय ८७ मतसहित पछ्याई रहनुभएको छ । लोकतान्त्रिक फोरमकी सूची चौधरीले भने ७ हजार ७ सय ७ मत ल्याउनुभएको छ । यहाँ एमाले र नेपाल लाकतान्त्रिक फोरम तथा माओवादी केन्द्र र संघीय समाजवादी फोरमबिच तालमेत भएको हो । 
...
कञ्चनपुरको पुनर्बास नगरपालिकाको प्रमुखमा एमालेका जीवन थापा २ हजार ९ सय ४५ मतसहित अघि हुनुहुन्छ । उहाँलाई कांग्रेसका तोयाप्रसाद शर्माले २ हजार ६ सय ७८ मतसहित पछ्याइरहनुभएको छ । उपप्रमुखमा पनि एमालेकै अग्रता छ ।
