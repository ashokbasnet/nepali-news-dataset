शान्ति र संविधान बिथोल्न राजिनामा मागियोः रायमाझी

काठमाडौं, असोज २७ — स्थानीय विकासमन्त्री टोपबहादुर रायमाझीले  शान्ति र संविधान विथोल्न रक्षामन्त्री शरत्सिह भण्डारी र भूमिसुधार मन्त्री प्रभु साहको राजिनामा मागिएको आरोप लगाउनु भएको छ । रिपोर्टर्स क्लबले राजधानीमा गरेको कार्यक्रममा मन्त्री रायमाझीले शान्ति र संविधान भाँड्ने षडयन्त्रको गन्ध भएकोले मन्त्रीको राजिनामा नआउने बताउनुभयो ।  

 

बदलाको भावनाले राजिनामा मागिएको भन्दै मन्त्री रायमाझीले बदला लिने हो भने मुलुक फेरि द्वन्द्वमा फस्ने नबन्ने बताउनुभयो । मन्त्री रायमाझीले हत्याको आरोप लागेका भूमिसुधार मन्त्रीको बचाउ गर्दै पुराना घट्नामा मुद्दा हाल्दै जाने हो भने काँग्रेस एमाले सहित सबै पार्टीका नेतालाई मुद्दा लगाउन र जेल हाल्न सकिने बताउनुभयो ।

माओवादी पार्टीले रक्षामन्त्रीको राजिनामा मागेको आफूलाई थाहा नभएको मन्त्री रायमाझीले बताउनुभयो । प्रधानमन्त्रीको भारत भ्रमणमा सुपुर्दगी सन्धि र एयरमार्सल राख्ने जस्तो कुनै सहमति नहुने बताउनुभयो ।

कार्यक्रममा बोल्दै नेकपा एमाले संसदीय दलका मुख्य सचेतक भीम आचार्यले राष्ट्रियता विरोधी अभिब्यक्ति दिने रक्षामन्त्री र हत्याको आरोपी भूमिसुधारमन्त्रीलाई बर्खास्त नगरेसम्म संसद बैठक नचल्ने र यस्तै अवस्था कायम रहे प्रधानमन्त्रीको समेत राजिनामा माग्ने बताउनुभयो  ।

अटेर गरेर बसे प्रधानमन्त्री पनि राष्ट्रघात र अपराधमा संलग्न भएको ठहर्ने आचार्यले चेतावनी दिनुभयो । बाबुराम भट्टराई नेतृत्वको सरकारमा कुनै पनि हालतमा एमाले सहभागी नहुने आचार्यले बताउनुभयो ।

नेपाली काँग्रेसका नेता रमेश लेखकले राष्ट्रियतामा ठेस पुर्याउने, हत्याका आरोपी मन्त्रीलाई बर्खास्ती र अरु विषयमा प्रधानमन्त्रीले जवाफदिए पछि मात्रै मुलुक अगाडि बढ्न सक्ने बताउनुभयो ।
