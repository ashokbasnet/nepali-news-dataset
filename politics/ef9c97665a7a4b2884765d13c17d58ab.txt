न्युजिल्याण्ड विरुद्धको अन्तिम एक दिवसीयमा श्रीलंका विजयी

माघ १५ – न्युजिल्याण्ड विरुद्धको सातौं तथा अन्तिम एक दिवसीय क्रिकेट श्रीलंकाले ३४ रनले जितेको छ । २ सय ८८ रनको लक्ष्य पछ्याएको न्युजिल्याण्डलाई ४५ ओभर २ बलमा २ सय ५३ रनमा समेट्दै श्रीलंकाले ३४ रनको जित हात पारेको हो ।
श्रीलंकालाई जिताउन नुवान कुलशेखरा, समिन्दा इरांगा र दुश्मन्त चमिराले दुई दुई विकेट लिए । न्युजिल्याण्डका केन विलियम्सले सर्वाधिक ५४ रन बनाए । पहिले ब्याटिङ गरेको श्रीलंकाले कुमार सांगाकाराको १ सय १३ रन मद्दतमा ६ विकेट गुमाएर २ सय ८७ रन बनाएको थियो । तिकलरत्ने दिल्सानले श्रीलंकाका लागि ८७ रनको योगदान गरे ।
