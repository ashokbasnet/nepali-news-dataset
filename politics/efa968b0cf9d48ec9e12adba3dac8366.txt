सरकारले पुनर्निर्माणमा खटिएका प्राविधिक एंव इन्जिनियरलाई भत्ता दिने

काठमाडौं, पुस १४ – सरकारले पुनर्निर्माणमा खटिएका प्राविधिक एंव इन्जिनियरलाई भत्ता दिने भएको छ । बिहीबार बसेको मन्त्रिपरिषदको बैठकले पुनर्निर्माणमा खटिएका प्राविधिकलाई भत्ता दिने निर्णय गरेको हो ।
पुनर्निर्माणका लागि सदरमुकामसम्म पुग्ने प्राविधिकलाई तलबको ५० प्रतिशत र गाउँ गाउँ पुग्नेलाई ७५ प्रतिशत भत्ता दिने निर्णय गरेको सरकारका प्रवक्ता एंव सूचना तथा सञ्चार मन्त्री सुरेन्द्रकुमार कार्कीले जानकारी दिनुभयो ।
यस्तै बैठकले पोखरा खानेपानी आयोजनाका लागि ४ अर्ब ४३ करोड रुपैयाँ विनियोजन गर्ने निर्णय पनि गरेको छ । यस्तै मन्त्रिपरिषदले एसियाली विकास बैंक एडिबीको दुई अर्ब १२ करोड रुपैयाँ सहयोग स्वीकार गरी शिक्षाक्षेत्रमा लगानी गर्ने निर्णय गरेको छ ।
गएको वर्षको भूकम्पका कारण क्षतिग्रस्त भएको माथिल्लो त्रिशूली जल विद्युत आयोजनाको सरसफाइका लागि सरकारले ६१ करोड १८ लाख रुपैयाँ विनियोजन गर्ने भएको छ ।
यसैबिच बिहीबारको बैठकले प्रमुख सेनानी रविन्द्र केसीलाई महासेनानीमा बढुवा गरेको छ । यस्तै प्रेस काउन्सिल नेपलको सदस्यामा नवल किशोर यादव र संगीता खड्कालाई बैठकले नियुक्त गर्ने निर्णय गरेको छ ।
