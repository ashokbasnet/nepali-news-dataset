पहिले सहमति अनि मात्र प्रमको राजिनामा : पोखरेल

इलाम, भदौ १४ - एकीकृत नेकपा माओवादीका स्थायी कमिटी सदस्य तथा पूर्व स्वास्थ्यमन्त्री गिरिराजमणि पोखरेलले राजनीतिक दलको सहमतिपछि मात्रै प्रधानमन्त्रीले राजीनामा दिने बताउनु भएको छ । क्रान्तिकारी पत्रकार संघ इलामले विहीबार इलाम सदरमुकाममा आयोजना गरेको पत्रकार सम्मेलनमा उहाँले दलहरुबिच सहमति र सहमतिको सरकार निर्माण हुने वातावरण श्रृजना नहुञ्जेल प्रधानमन्त्रीले राजीनामा नदिने बताउनु भएको हो ।

 

‘अध्यादेश मार्फत राज्य चलाउन नखोजेको भन्दै उहाँले राष्ट्रपतिले अध्यादेश जारी नगर्नु, अरू दलको उक्साहटमा लाग्नु उहाँकै हित विपरित हो ।’ उहाँ भन्नुभयो । सरकार कार्यकारिणी भएकाले कार्यकारिणीले गरेको निर्णय आलङकारिक राष्ट्रपतिले कार्यन्वयन गर्नुपर्छ । राष्ट्रपतिले संविधान विपरीत कार्य गर्दै गए आन्दोलन गर्नुको विकल्प नभएको उहाँको भनाई छ ।
उहाँले भन्नु भयो ‘पहिचान सहितको संघीयता, संघीयता सहितको संविधान र संविधान सभाबाटै संविधान भन्ने धारणाबाट संघीयता शक्तिबीच मोर्चाबन्दी भएको हो ।’ प्रतिपक्षीहरूको असहमतिका कारण सरकारले मंसिर ७ गते घोषणा गरेको चुनाव सार्नुपरेको उहाँको आरोप थियो ।
नेता पोखरेल एकीकृत नेकपा माओवादीको आगामी माघ महिनामा हुन लागेको महाधिवेशनको पूर्व सन्ध्यामा पूर्वको कोचिला, लिम्वूवान र किराँत राज्यमा तयारी तथा कार्यकर्ता प्रशिक्षणका लागि भ्रमणमा निस्कनुभएको हो ।
