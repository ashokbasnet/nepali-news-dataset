काठमाडौं घोषणापत्र जारी गर्दै सार्कको १८ औँ शिखर सम्मेलन आज सकिने

काठमाडौं, मंसिर ११ - दक्षिण एसियाली क्षेत्रीय सहयोग सङ्गठन सार्कको १८ औँ शिखर सम्मेलन बिहिबार सकिंदैछ । बुधबारदेखि सुरु भएको सम्मेलनले बिहिबार काठमाडौं घोषणापत्र जारी गर्नेछ ।
सार्क बैठकले मन्त्रिपरिषद्को ३६ औँ बैठकले पारित गरेको प्रतिवेदनलाई अनुमोदन गरेको छ । बुधबार शिखर सम्मेलनमा आयोजक राष्ट्र नेपालका प्रधानमन्त्री सुशील कोइराला सार्कको अध्यक्षमा निर्वाचित भएलगत्तै सदस्य राष्ट्रका प्रमुख र पर्यवेक्षकहरूको सम्बोधनपछि प्रधानमन्त्री कोइरालाले मन्त्रिपरिषद्को प्रतिवेदन अनुमोदनका लागि प्रस्ताव गर्नुभएको थियो ।   
सार्क बडापत्रको प्रावधान अनुसार शिखर सम्मेलन सुरु हुनुअघि सदस्य राष्ट्रका विदेश सहसचिवस्तरीय कार्यक्रम समिति, सचिवस्तरीय स्थायी समिति र मन्त्रिस्तरीय मन्त्रिपरिषद्ले कार्यसूची पारित गरेपछि त्यसलाई राष्ट्राध्यक्ष÷सरकार प्रमुखको शिखर सम्मेलनमा अनुमोदन गर्ने गरिन्छ । सार्कका राष्ट्र तथा सरकार प्रमुखले  दक्षिण एसियाली क्षेत्रको भविष्य उज्ज्वल बनाउन सम्बद्ध मुलुक एकताबद्ध भएर विद्यमान साझा चुनौतीको सामना गर्नुपर्नेमा जोड दिनुभएको छ  ।
सार्कको उद्घाटन समारोहलाई हिजो सम्बोधन गर्दै उहाँहरूले सार्कका मुलकमा विद्यमान आतङ्कवाद नियन्त्रण गर्न, गरिबी निवारणका लागि ठोस योजना ल्याउन, जलवायु परिवर्तनबाट हुने असर न्यूनीकरण गर्न, दूरसञ्चार, हवाई र रेलमार्गबाट सम्बद्ध राष्ट्रलाई जोड्न तथा विज्ञान र प्रविधिको विकास गर्न सामूहिक प्रयासको खाँचो रहेको बताउनुभएको हो ।
