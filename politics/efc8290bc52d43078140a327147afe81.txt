अर्घाखाँचीका चार स्थानीय तहमा कांग्रेस र माओवादीबिच तालमेल

प्रेमनारायण आचार्य/उज्यालो । 
अर्घाखाँची, असार ४ – दोस्रो चरणको स्थानीय तहको चुनावका लागि अर्घाखाँचीका चार स्थानीय तहमा कांग्रेस र माओवादीबिच तालमेल हुने भएको छ । सन्धिखर्क र शितगंगा नगरपालिकामा प्रमुख कांग्रेस र उपप्रमुख नेकपा माओवादीलाई दिने सहमति भएको छ ।
भूमिकास्थान नगरपालिका र मालारानी गाउँपालिकामा अध्यक्षमा माओवादी र उपाध्यक्षमा कांग्रेसलाई सघाउने सहमति भए अनुसार उम्मेदवारी दर्ता हुन थालेको छ । अर्घाखाँचीमा जनसंख्याको हिसाबले सन्धिखर्क ठूलो नगरपालिका हो । यो नगरपालिकामा कांग्रेसबाट मेयरमा कमलप्रसाद भुसाल र उपमेयरमा माओवादीबाट ठाकुर बिकलाई उम्मेदवार बनाउने निर्णय भएको छ । एमालेले मेयरमा कृष्ण प्रसाद श्रेष्ठ र उपमेयरमा ईश्वरा पोख्रेललाई उम्मेदवार बनाएको छ । नयाँ शक्तिले मेयरमा यमुना भुसाल र उपमेयरमा टोपबहादुर बलाल, राष्ट्रिय जनमोर्चाले मेयरमा कल्पना पोख्रेल र उपमेयरमा पशुपति ढकाललाई उम्मेदवार बनाएको छ ।
शितगंगा नगरपालिकामा कांग्रेसबाट मेयरमा सूर्य अधिकारी, उपमेयरमा माओवादी केन्द्रबाट टीका रेस्मीलाई उठाउने सहमति भएको छ । एमालेबाट मेयरमा बसन्त श्रेष्ठ र उपमेयरमा गीता भाटले उम्मेदवारी दर्ता गर्दै छन् । भूमिकास्थान नगरपालिकामा मेयरमा माओवादीबाट रेशम थापा र उपमेयरमा कांग्रेसबाट खडानन्द बेल्वासेले उम्मेदवारी दर्ता गर्दैछन् ।  एमालेबाट मेयरमा पीताम्बर भुसाल र उपमेयरमा सुनिता बेल्बासे उठ्ने एमालेले निर्णय गरेको छ ।
राष्ट्रिय जनमोर्चाबाट मेयरमा  कविराम खनाल र उपमेयरमा शकुन्तला थापा उम्मेदवार बनेका छन् । नयाँ शक्तिबाट प्रेम बन्जाडे मेयरको उम्मेदवार बनेका छन् । मालारानी गाउँपालिकामा अध्यक्षमा माओवादीबाट पदम क्षेत्री र उपाध्यक्षमा एमालेबाट  शान्ता खनालले उम्मेदवारी दर्ता गर्दैछन् ।
एमालेबाट अध्यक्षमा बालकृष्ण आचार्य र उपाध्यक्षमा प्रमिला क्षेत्री उम्मेदवार बन्ने निर्णय भएको छ । पणिनी गाउँपालिकामा कांग्रेसबाट अध्यक्षमा अच्युत गौतम र उपाध्यक्षमा अम्बिका पोख्रेल, एमालेबाट अध्यक्षमा जीवनारायण कोइराला र उपाध्यक्षमा लक्ष्मी गौतम उठ्ने निर्णय भएको छ ।  
माओवादीबाट अध्यक्षमा जाकिर हुसैन र उपाध्यक्षमा विमला घिमिरे उठ्ने निर्णय भएको छ  । छत्रदेव गाउँपालिकामा कांग्रेसबाट अध्यक्षमा लेखनाथ पोख्रेल र उपाध्यक्षमा तुलसादेवी श्रेष्ठ, एमालेबाट अध्यक्षमा ऋषि अधिकारी र उपाध्यक्षमा मनिषा पन्थी तथा माओवादीबाट अध्यक्षमा प्रकाश ज्ञवाली र उपाध्यक्षमा सारदा रायमाझी उठ्ने निर्णय भएको छ ।
