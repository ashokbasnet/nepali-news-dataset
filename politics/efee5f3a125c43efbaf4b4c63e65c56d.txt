मध्यपश्चिम प्रदेशको माग गर्दै मुर्दा जुलुश

राजेन्द्र कार्की/उज्यालो । जाजरकोट, साउन ३१ - मध्यपश्चिम प्रदेशको माग गर्दै आन्दोलनमा उत्रिएका प्रदर्शनकारीले जाजरकोटमा मुर्दा जुलुश निकालेका छन् ।  प्रदर्शनकारीले खलंगा वजारमा शंख फुक्दै ४ वटा शवको प्रतिक बोकेर मलामी बनेर प्रदर्शन गरेका छन् । खलंगा २ थाप्लेवाट सुरु भएको मुर्दा जुलुस जिल्ला प्रहरी कार्यालयको छेउमै रहेको  गैरीखालीमा पुगेर  कोण सभामा परिणत भएको थियो । जहाँ उनीहरुले सँगै बोकेको मुर्दाको प्रतिक जलाएका थिए । प्रदर्शनमा मोहन वैद्य नेतृत्वको नेकपा माओवादी, राप्रपा नेपाल र राप्रपाका नेता कार्यकर्ता र सर्वसाधारणको सहभागिता थियोे । 
प्रमुख तीन पार्टीको छुट्टै प्रदर्शन
शनिवार सम्म सँगै आन्दोलन गरेका वैद्य माओवादीका नेता कार्यकर्ता लगायत अन्य साना दल र सर्वसाधारणले  आफना नेताहरुको पुत्ला जलाउने कार्यक्रम राखेको भन्दै नेपाली कांग्रेस, नेकपा एमाले र एमाओवादीका नेता  कार्यकर्ताको अगुवाइमा  छुट्टै विरोध जुलुस र सभाको आयोजना भयो ।  
अखण्ड मध्य पश्चिमको माग गदै उनीहरुले आइतवार  चम्चा, थाली र ड्रम वजाएर विरोध जनाएका छन् ।  स्थानीय ठाँटीवजारवाट सुरु भएको जुलुस गैरीखाली हुदै  फेरि ठाँटीमा आएर टुंगिएको  थियो ।
