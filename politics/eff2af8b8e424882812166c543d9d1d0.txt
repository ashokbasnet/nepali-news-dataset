मत परिणाम कहिले आउने भन्नेमा अन्यौल

काठमाडौँ, जेठ १ – आइतबार भएको स्थानीय चुनावको मतगणनामा निकै ढिलो भएको छ । चुनावको परिणाम के आउला भनेर नेता कार्यकर्ता र मतदाताहरु व्यग्र प्रतिक्षामा भएको बेलामा मतगणना भने कछुवा गतिमा भैरहेकाले अन्यौल भएको हो ।
ठाउँ ठाउँमा मतगणना सुरु भएपनि सबै ठाउँको नतिजा थाहा पाउन एक दुई दिन नै लाग्ने भएको  छ । मतगणना निकै सुस्त भइरहेको निर्वाचन अधिकृतले बताएका छन् । मत पत्रिकामा प्रयोग भएको मसी र छाप निलो रंगकै हुनुले मत गन्ने कर्मचारी झुक्किरहने हुँदा गणना ढिलाई भएको छ । यस्तै दलका उम्मेद्वार धेरै हुनु र लामो मतपत्र हुनुले पनि गणनालाई असर पारेको छ । 
मत गणनामा निर्वाचन आयोगको व्यवस्थापन पनि केही फितलो देखिएको छ, जसको कारण मत गणनामा प्रत्यक्ष प्रभाव परेको छ । साँघुरो हल वा कोठामा मतगणना थाल्नु र कर्मचारीको व्यवस्थापन पनि चुस्त बनाउन नसक्दा मतगणनामा ढिलाई भएको निर्वाचन अधिकृतहरु बताउँछन् । उनीहरुका अनुसार यो गति चुनावको मत परणाम कहिले आउने भन्नेमा अन्यौल बढेको छ ।
