​कसरी चुनिन्छन् समानुपातिकबाट सांसद ?

काठमाडौं, असोज ३० – आउँदो प्रतिनिधिसभा र प्रदेशसभा चुनावका लागि दलहरुले हिजो निर्वाचन आयोगमा बन्द सूची बुझाएका छन् । 
दलहरुले बुझाएको बन्द सूचीमा अझै काँटछाट गर्न निर्वाचन आयोगले कात्तिक ३ गतेसम्मको समय दिएको छ । बन्दी सूचीमा उल्लेख भएका नाम उपर विस्तृत छानबिन गरेपछि निर्वाचन आयोगले कात्तिक १७ गते अन्तिम नामावली सार्वजनिक गर्नेछ । कसरी छानिन्छन् त समानुपातिक प्रणालीबाट उम्मेद्वार ? 
मंसिर १० र २१ गते हुने प्रतिनिधिसभा र प्रदेशसभामा प्रत्यक्षबाट ६० र समानुपातिकबाट ४० प्रतिशत उम्मेद्वार निर्वाचित हुनेछन् । प्रत्यक्षतर्फको निर्वाचन प्रणाली सजिलो भए पनि समानुपातिक निर्वाचन प्रणाली अलि जटिल छ । समानुपातिक निर्वाचन प्रणालीमा देशभरलाई एउटा निर्वाचन क्षेत्र मानिन्छ र दलले प्राप्त गरेको मतका आधारमा उम्मेदवार चयन गरिन्छ । प्रत्यक्ष र समानुपातिक दुवैतर्फ गरी प्रतिनिधिसभामा दुई सय ७५ सदस्यीय हुन्छन् । जसअनुसार समानुपातिकबाट केन्द्रीय संसदमा एक सय १० जना सांसद समावेशी सिद्धान्तका आधारमा निर्वाचित हुन्छन् । दलहरुले आइतबार समावेशी सिद्धान्तअनुसार नै सूची बुझाएका छन् । 
प्रतिनिधिसभाको समानुपातिकतर्फको एक सय दशजनामध्ये खस आर्य ३१ प्रतिशत, आदिवासी जनजाति २९ प्रतिशत, मधेसी १५ प्रतिशत, दलित १३ प्रतिशत, थारु ७ प्रतिशत र मुस्लिम ४ प्रतिशत हुने गरी दलहरुले सूची बुझाएका छन् । यी ६ वटै कस्टरमा कम्तिमा ५० जना महिला हुनुपर्ने कानुनी व्यवस्था छ । 
यदि कुनै दलले बुझाएको बन्द सूचीमा ५० प्रतिशत महिलाको नाम रहेनछ भने आयोगले त्यसलाई अस्वीकार गर्नेछ । दलहरुले प्राप्त गरेको सिट यही कस्टरका आधारमा क्रम संख्याअनुसार निर्वाचित भएको घोषणा आयोगले गर्नेछ । प्रतिनिधिसभा निर्वाचनसम्बन्धी कानुनले कम्तिमा तीन प्रतिशत सदर मत ल्याउने दलबाट मात्र उम्मेद्वार निर्वाचित हुनेछन् । तर प्रदेशको हकमा भने १.५ प्रतिशत मत ल्याउने दलले सिट सुरक्षित गर्छ सक्छ । केन्द्रीय संसदमा जस्तै सातवटै प्रदेशमा ४० प्रतिशत वा २ सय २० जना सांसद समानुपातिकबाट निर्वाचित हुन्छन् । 
प्रदेशअनुसार समावेशी संख्या भने फरक–फरक हुनेछ । समानुपातिकबाट १ नम्बर प्रदेशमा ३७, २ नम्बर प्रदेशमा ४२, ३ नम्बर प्रदेशमा ४४ र ४ नम्बर प्रदेशमा २४ जना सांसद प्रदेशसभाका लागि निर्वाचित हुन्छन् । त्यस्तै, ५ नम्बर प्रदेश  ३४, ६ नम्बर प्रदेशमा १६ र ७ नम्बर प्रदेशमा २१ जना सांसद समानुपातिबाट चुनिनेछन् । मंसिरमा हुने चुनावका प्रत्यक्षतर्फ दुवै तहको नीलो रंगको एउटा र समानुपातिकतर्फ फिक्का रातो रंगको अर्को मतपत्र हुनेछ । तर, छाप भने दुईवटै मतपत्रमा दुई/दुई ठाउँमा लगाउनु पर्छ ।
