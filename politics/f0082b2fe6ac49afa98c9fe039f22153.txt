भूकम्प पीडितलाई राहत दिन सरकारको नेतृत्व परिवर्तन गर्नुपर्ने एमालेको माग

काठमाडौं, जेठ १४ – सत्तारुढ दल एमालेले संविधानको सुनिश्चितता र महाविपत्तिमा परेका नागरिकलाई राहत दिनका लागि सरकारको नेतृत्व परिर्वतन गर्नुपर्ने निष्कर्ष निकाल्दै आवश्यक तयारी सुरु गरेको छ ।
संविधान निर्माणका साथै भूकम्प प्रभावितलाई तत्काल राहत दिनका लागि पनि सबै दलले राष्ट्रिय सहमतिय सरकार निर्माण गर्नुपर्नेमा जोड दिइरहेका बेला एमालेले अध्यक्ष केपी शर्मा ओलीको नेतृत्वमा सहमतिय सरकार निर्माणको लागि पहल सुरु गरेको हो ।
बिहीबार बिहान एमालेका शीर्ष नेताहरु त्यसैको पहलमा बालकोट स्थित अध्यक्ष ओलीको निवासमा भेला भएका थिए । संविधान र पुनःनिर्माणको विषयमा यथास्थितिमा चल्न नसकिने भन्दै एमाले सरकारको नेतृत्व नै परिवर्तन गर्नुपर्ने निष्कर्षमा पुगेको हो ।
संविधान घोषणा गर्ने ७ बुँदे सहमति अनुसार तदारुकता नदेखिएको र महाविपत्तिमा परेका नागरिकलाई राहत दिने र उद्धार कार्यमा लाग्नका लागि प्रभावकारी ढंगले काम गर्न नसकेको भन्दै एमालेले नेतृत्वको तिखो आलोचना गरेको छ ।
महासचिव पोख्रेलले एक महिना बितिसक्दा पनि मृतकका परिवारले राहतसम्म नपाएको भन्दै घुमाउरो शैलीमा सरकारप्रति रोष प्रकट गर्नुभयो । उहाले सरकारको कार्यशैली नै प्रभावकारी बन्न नसकेको भन्दै आलोचना गर्नुृभयो ।
सरकार निर्माणका बेला भएको ७ बुँदे सहमति अनुसार एक वर्ष भित्र संविधान पनि जारी हुन नसकेको र मुलुकमा आइपरेको विपत्तिको सामना गर्न पनि नसकेको भन्दै सरकारको नेतृत्वको आलोचना हुँदै आएको छ ।
