एमाले अध्यक्ष खनालको घरमा आगजनीको प्रयास

इलाम, कात्तिक २५ – नेकपा एमालेका अध्यक्ष तथा इलाम क्षेत्र नम्बर १ का उम्मेदवार झलनाथ खनालको पुख्र्यौली घरमा आगजनीको प्रयास भएको छ ।
साँखेजुङ–४ मा रहेको खनालको तीन तले घरको भुइँतलामा नचिनेका मानिसको समूहले पेट्रोल छर्केर आगजनीको प्रयास गरेको हो ।
चियावारीको वीचमा जस्तापास्ताले छाएको घरमा बस्दै आएकी खनालकी भतिजी शान्ति अधिकारीका अनुसार राती साढे ११ बजेतिर आएका दुई व्यक्तिले ‘घरमा को को छौं सबै उठ, आगलागी हुँदैछ’ भनेर घरको सिकुवामा पट्रोल छर्केका थिए ।
पेट्रोलको गन्ध आएपछि उठेर हेर्दा आगोले घरको भुईतल्लाको पूर्वी भाग जल्दै गरेको देखेपछि आफू अतालिएर काम गर्ने सहयोगीसहित सबैलाई उठाएको अधिकारीले बताउनुभयो ।
खनालको घरमा उहाँसँगै बस्दै आएकी हरिकला रिमाल र सहयोगीहरु चन्द्र राई दीपा राई मिलेर पानी छर्कंदै घरमा आगो फैलन नदिएको अधिकारीले जानकारी दिनुभयो ।
आगजनी प्रयासपछि खनालको पुख्र्यौली घरमा राती नै पुगेका सुरक्षाकर्मीले अहिले पनि घरको सुरक्षा गर्दै घटनामा संलग्न भएकाहरुको खोजी गरिरहेको प्रहरीले जनाएको छ ।
