साना दललाई फकाउन, ठूला दलको कसरत

काठमाडौ, जेठ १६ – साना दललाई फकाउन क्रियाशिल रहेका माओवादी–मधेसी दल र कांग्रेस–एमालेले मंगलवार पनि छलफललाई तीव्रता दिने तयारी गरेका छन् । सरकार र माओवादी बिरुद्ध मोर्चाबन्दी शुरु गरेका कांग्रेस–एमालेले अरु दलहरुसित सामुहिक छलफल गर्ने तयारी गरेका छन् ।

 

सोमबारको बैठकले सबै लोकतान्त्रिक शक्तिको मोर्चा बनाई सरकार विरुद्ध साझा कार्यक्रम बनाएर जाने निर्णय गरेको थियो । बैठकमा कांग्रेस र एमालेका शीर्ष नेतासंगै राष्ट्रिय प्रजातन्त्र पार्टी, राष्ट्रिय जनशक्ति पार्टी, राष्ट्रिय जनमोर्चा, नेकपा माले, चुरे भावर राष्ट्रिय एकता पार्टी लगायतका शीर्ष नेताको सहभागिता थियो ।

मंगलवारको बैठकमा बृहत मधेसी मोर्चा सहित अरु पार्टी र संगठनलाई पनि समावेश गरी मोर्चा बनाईने काँग्रेस उपसभापति रामचन्द्र पौडेलले जानकारी दिनुभयो । माओवादी र सरकारमा सहभागी मधेसी मोर्चाले पनि छलफलको तयारी गरेका छन् ।

कांग्रेस–एमाले प्रधानमन्त्री भट्टराईलाई पदबाट हटाउने प्रयासमा छन् भने माओवादी संस्थापन पक्ष भट्टराई नेतृत्वकै सरकारमा कांग्रेस–एमालेलाई ल्याउने रणनीतिमा छ । संविधानसभा बिघटन र प्रधानमन्त्रीले नयाँ चुनाव घोषणा गरेपछि दलहरुबीच तीव्र धु्रवीकरण भएको हो ।
