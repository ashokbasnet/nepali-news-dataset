सभासद ढुङ्गेलको मुद्दा फिर्ता लिने निर्णय अतिवादी सोचः कोइराला

काठमाडौं, कात्तिक २३ — नेपाली काँग्रेसका सभापति सुशील कोइरालाले माओवादी सभासद् बालकृष्ण ढुङ्गेलको मुद्दा फिर्ता लिन सिफारिस गर्ने निर्णय अतिवादी भएको आरोप लगाउनु भएको छ । आफ्नै निवासमा पत्रकारसँग कुरा गर्दै सभापति कोइरालाले ज्यान मुद्दामा दोषी देखिएका ढुङ्गेलको मुद्दा फिर्ता लिने निर्णय माओवादी अतिवादी सोच भएको आरोप लगाउनु भयो । 

 

‘यो माओवादीको अतिवादी सोचको उपज हो’, सभापति कोइरालाले भन्नुभयो, ‘यो निर्णयले दलहरुबीच बनेको विश्वासमा संकट आउन सक्छ ।’ सरकारको यो निर्णयले स्वतन्त्र न्यायलयको सम्मान नगर्ने भन्दै कोइरालाले मुद्धा फिर्ता लिन राष्ट्रपतिलाई सिफारिस गर्ने निर्णय फिर्ता लिन माग गर्नु भयो । 

 

 कोइरालाले सरकारको सिफारिसमा राष्ट्रपतिले ख्याल गरेर मात्रै निर्णय लिनु पर्ने बताउनु भयो । ‘सरकारको यो निर्णय स्वतन्त्र न्यायपालिकाको विरुद्ध छ’, कोइरालाले भन्नुभयो, ‘राष्ट्रपतिले यसमा पुर्न बिचार गर्नुपर्छ ।’
