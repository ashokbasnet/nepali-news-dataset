हारलाई अवसरका रुपमा ग्रहण गर्न एमाओवादी नेता भट्टराईको जोड

काठमाडौं, मंसिर १६ - एकीकृत नेकपा माओवादीका नेता बाबुराम भट्टराईले शान्ति र संविधान सभाको बाटो नै सही कार्यदिशा भएको बताउनुभएको छ ।
एकीकृत माओवादी भित्र संविधान सभामा जाने नजाने बहस चलिरहेका बेला फेसबुकमार्फत भट्टराईले शान्ति र संविधानसभाको बाटोबाट प्राप्त उपलब्धिको रक्षा गर्नु नै अहिलको सही कार्यदिशा हुने बताउनुभएको हो ।
‘शान्ति र संविधानसभाको बाटोबाट प्राप्त उपलब्धिको रक्षा गर्दै अग्रगमनको दिशामा अघि बढ्नु नै तत्काल सही कार्यदिशा हुन्छ भन्ने कुरामा दृढ रहौं ।’ भट्टराईले फेसबुक मार्फत भन्नुभएको छ ‘जितपछि हार र हारपछि जितको लामो श्रृंखला पार गरेर मात्रै सत्य र न्यायको अन्तिम जित हुन्छ भन्ने ईतिहासको निमयलाई नभुलौं ।’
संविधान संशोधन गरेर सहमतीय प्रणाली अपनाउनु पर्ने र चुनावमा भएको भनिएको धाँधलीका बारेमा छानवीन नहुँदासम्म संविधान सभामा नजाने र समानुपातिक सभाषद सिफारिस नगर्ने पार्टी निर्णय सार्वजनिक भएको अर्को दिन भट्टराईको यस्तो प्रतिक्रिया आएको हो ।
भट्टराईले फेसबुकमा संविधान सभामा जाने नजाने विषय पार्टीको पछिल्लो नीति र सर्तका विषयमा भने केही बोल्नु भएको छैन् । त्यसैले भट्टराईको अभिव्यक्तिलाई पार्टीको आन्तरिक जीवनमा भैरहेका क्रियाकलापसँग जोडेर र त्यसैको प्रतिक्रियाका रुपमा हेरिएको छ ।
चुनावको परिणाम पार्टीका लागि प्रतिकुल, अप्रत्याशित र अस्वाभाविक भएपनि यसबाट विचलित र हतास नभई परिवर्तन र अग्रगमनको बाटोमा लाग्न भट्टराईले समर्थक र शुभचिन्तकलाई आग्रह गर्नुभएको छ । भट्टराईले चुनावमा भएको हारलाई अवसरका रुपमा ग्रहण गर्नुपर्नेमा पनि जोड दिनुभएको छ ।
‘चुनौतीलाई अवसरको रुपमा ग्रहण गरेर मात्रै जीवनमा सफलता प्राप्त हुन्छ भन्ने तथ्यलाई दह्रोसँग आत्मसात गरौं ।’ भट्टराईले फेसबुकमा लेख्नुभएको छ ‘हाम्रा आन्तरिक कमजोरीमाथि टेकेर नै प्रतिपक्षी वर्ग र शक्तिले षडयन्त्रपूर्ण हर्कत गर्न सक्छ भन्ने बुझेर तदनुरुप रणनीति निर्माण गरौं ।’
