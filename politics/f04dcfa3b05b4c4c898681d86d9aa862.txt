नागरिकतामा ‘र’ र ‘वा’ को भिन्नता के ?

सजना तिमल्सिना/ उज्यालो। काठमाडौं,  पुस १२- नयाँ संविधान जारी हुने मिति नजिकिदै गर्दा ‘आमा वा बुबा’ अथवा ‘आमा र बुबा’को नामबाट नागरिकता पाउनुपर्छ भन्नेमा बहस चर्कन थालेको छ । झट्ट हेर्दा सामान्यमात्र फरक देखिएपनि ‘आमा वा बुबा’को सट्टा ‘आमा र बुबा’ प्रयोग हुँदा जटिल स्थिति आउने विज्ञहरु बताउँछन् । किनभने संविधानमा ‘आमा वा बुबा’ उल्लेख भयो भने कुनै पनि बच्चाले नागरिकता पाउन उसको आमा र बुबामध्ये एक जना नेपाली नागरिक भए पुग्छ । योसँगै ऊ नेपालमै जन्मिएको, अर्को मुलको नागरिकता नलिएको हुनुपर्छ ।
तर आमा र बुबा उल्लेख भए आमा र बुबा दुवै जना नेपाली नागरिक हुनैपर्छ । त्यसैले पनि नयाँ संविधानमा आमा र बुबा उल्लेख भयोभने उनीहरुबाट जन्मने बच्चालाई नागरिकता दिलाउन दुवैको सहमति आवश्यक पर्छ ।
नेपालको अन्तरिम संविधान २०६३ मा आमा वा बुबाको नामबाट बच्चाले नागरिता पाउन सक्छ भनिएको छ । यहि उपयुक्त हुने भन्दै ‘आमा र बुबा’ होईन ‘आमा वा बुबा’ को नाममा नागरिकता पाउनुपर्छ भन्ने जमात बढ्न थालेको छ ।
देशको मुल कानुन नै संविधान भएपछि यसमा उल्लेख भएका कुरा सबैले मान्नैपर्ने बाध्यकारी स्थिति छ । यसो हुँदा संविधान निर्माणको काम चलिरहेकै बेला आप्mनो आवाज संविधानमा समेट्न दबाव दिन धेरै जना लागिपरेका छन् । नागरिकता पाउने विषयमा पनि आमा वा बुबा उल्लेख हुनुपर्छ भन्दै विभिन्न छलफल भैरहेका छन्, सदनभित्र र बाहिर पनि ।
यसैबीच आमा वा बुबाको नामबाट पनि नागरिकता पाउनुपर्छ भन्ने माग राख्दै आएका अधिकारकर्मीले केही दिनमा दबावमुलक कार्यक्रम गर्ने भएका छन् । नेपालको अन्तरिम संविधान २०६३ मा आमा वा बुबाको नामबाट बच्चाले नागरिता पाउन सक्छ भनिएको छ । तर नयाँ बन्ने संविधानमा त्यो प्रावधान हटाएर आमा र बुबा दुवै नेपाली हुनुपर्ने राख्न लागिएको भन्दै महिला अधिकारकर्मीले दबावमुलक कार्यक्रम गर्न लागेका हुन् ।
दबावमुलक कार्यक्रम अन्तर्गत सभामुख सुवासचन्द्र नेम्वाङ, संवैधानिक राजनीतिक संवाद तथा सहमति समितिका सभापति डाक्टर बाबुराम भट्टराई लगायत प्रमुख दलका शीर्ष नेतालाई भेट्ने कार्यक्रम रहेको सभासद् सीता नेपालीले बताउनुभयो । नागरिक समाज संजालले पनि आमा वा बुबाको नाममा नागरिकता पाउनुपर्छ भनेर ७५ वटै जिल्लामा हस्ताक्षर संकलनको काम गरिरहेको छ । हस्ताक्षर संकलनको काम सकिएपछि संविधानसभाका अध्यक्ष नेम्वाङलाई बुझाउने कार्यक्रम छ ।
