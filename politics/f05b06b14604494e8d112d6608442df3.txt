पक्राउ परेका नेविसंघका नेता धरौटीमा छुटे

काठमाडौ, फागुन ३० – हतियार सहित पक्राउ परेका नेविसंघका ५ जना नेता, कार्यकर्ता १० दिनपछि शुक्रबार रिहा भएका छन् । काठमाडौ जिल्ला प्रशासन कार्यालयमा ३/३ हजार रुपैयाँ धरौटी बुझाएर उनीहरु तारेखमा रिहा भएका प्रहरीले जनाएको छ ।
गएको फागुन २० गते विहान ३ वजे उनीहरुलाई स्वयम्भु प्रहरी वृत्तले उनीहरुलाई पक्राउ गरेको थियो । उनीहरुमाथि अबैध हतियार बोकेको आशंकामा प्रहरीले अनुसन्धान गरिरहेको छ ।
रिहा भएपछि उनीहरुले बिज्ञप्ती जारी गरी लाइसेन्स भएको हतियार बोकेको दावी गर्दै राज्यले प्रदान गरेको सेवा सुविधा र आवतजावत गर्ने अधिकार सबैलाई भएको बताएका छन् । उनीहरुले प्रशासनको अनुसन्धान गर्ने क्षेत्राधिकारको सम्मान गर्ने पनि बताएका छन् ।
चितवनबाट काठमाडौ आउने क्रममा शंकरदेव क्याम्पसका स्ववियु सभापति शुभराम बस्नेत, नेविसंघका पूर्व सह महामन्त्री सचित शर्मा, राकेशविक्रम शाह, लिलाबहादुर खड्का र जोन खड्का फागुन २० गते  विहान ३ वजे स्वयम्भुबाट हतियारसहित पक्राउ परेका थिए ।
आफ्ना नेता कार्यकर्ता पक्राउ गरेको विरोधमा काठमाडौको बिभिन्न क्याम्पस अगाडि नेविसंघले विरोध प्रदर्शन गरेको थियो ।
