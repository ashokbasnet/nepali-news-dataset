साना दलका नेताद्वारा ठूला दलको आलोचना

काठमाडौं, कात्तिक १५ – प्रमुख तीन दलबीच संविधानका विवादित विषयमा सहमति हुन नसके पछी बोलाइएको सर्वदलीय बैठकमा साना दलका नेताहरुले ठूला दलका नेताको आलोचना गरेका छन् ।
संवैधानिक राजनीतिक संवाद तथा सहमति समितिको आह्वानमा शनिबार दिउँसो सिंहदरबारमा बसेको सर्वदलीय बैठकमा सहभागी साना दलका नेताहरुले संविधानका विवादित विषयमा सहमति जुटाउन  गम्भीरता नदेखाएको भन्दै ठूला दलका नेताको आलोचना गरेका हुन् । उनीहरुले मुख्य विषयमा सहमति नहुँदा नागरिकमा नकारात्मक सन्देश गएको बताए । उनीहरुले प्रमुख दलहरुले लचकता नअपनाए मुख्य विषयमा सहमति हुन नसक्ने र आगामी माघ ८ गते संविधान जारी नहुने भन्दै संविधान जारी हुन नसक्नुको सबै अपजस ठूला दलले लिनुपर्ने बताए
बैठकमा प्रमुख दलका शीर्ष नेताहरुले भने संविधानका मुख्य विवादित विषयमा सहमतिका लागि आफूहरुले प्रयास गरिरहेको भन्दै आइतबार संविधानसभामा प्रतिवेदन बुझाउनु अघिसम्म पनि सहमतिको पहललाई जारी राख्ने बताए । नेपाली कांग्रेस र नेकपा एमालेका नेताहरुले आइतबारसम्म सहमति हुन नसके प्रक्रियामा गएर संविधान निर्माणको काम अघि बढाउनुपर्ने धारणा राखे भने एकीकृत नेकपा माओवादीका नेताले राज्यपुनर्संरचना, राज्यको शासकीय स्वरुप, निर्वाचन प्रणाली र न्याय प्रणालीको विषयलाई सहमतीबाटै टुंग्याउनुपर्ने बताए ।
