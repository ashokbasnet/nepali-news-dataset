गुप्तालाई भ्रष्टाचारी ठहर गर्ने फैसलाबारे कानून व्यवसायी के भन्छन् ?

काठमाडौं, फागुण १० – झण्डै एक दशकदेखि भ्रष्टाचारको मुद्दा खेपिरहेका र चार वर्ष अघि विशेष अदालतबाट सफाई पाएका जयप्रकाश प्रसाद गुप्तालाई सर्वोच्च अदालतले मंगलबार भ्रष्टाचारी ठहर गरेपछि विद्यमान न्याय प्रणालीका बारेमा समेत टिकाटिप्पँणी सुरु भएको छ ।  


 

अकुत सम्पत्ति कमाएको अभियोगमा अख्तियार दुरुपयोग अनुसन्धान आयोगले मुद्दा दायर गरेपनि विशेष अदालतले २०६४ जेठ २८ गते गुप्तालाई सफाइ दिएको थियो । तर सर्वोच्चले विशेष अदालतको उक्त फैसला उल्टाउँदै हिरासतमा बसेको दिन कटाएर डेढ बर्ष जेल सजाय र विगो बमोजिम जरिवाना हुने ठहर गरेपछि न्याय सम्पादन प्रणालीका बारेमा शंका उब्जिएको कानून व्यवसायीहरुले बताएका छन् ।

 

रिपोर्टर्स क्लब नेपालले बुधवार काठमाडौंमा आयोजना गरेको साक्षात्कारमा उपस्थित कानून व्यवसायीका बिचारः

 

‘न्यायालय र अख्तियार नै भ्रष्ट ’

 

विश्वकान्त मैनाली, पूर्व अध्यक्ष, नेपाल बार एसोसिएसन

 

भ्रष्टाचारीलाई नेपालमा कम सजाय हने गरेको छ । त्यसैले भ्रष्टाचारमा संलग्नहरुलाई ज्यानमारा सरह २० वर्ष कैद सजायको ब्यवस्था हुनु पर्छ । मान्छे मार्दा २० वर्ष कैद सजाय हुन्छ भने मुलुक ध्वस्त पारेर मार्नेलाई पनि २० वर्ष कैद सजाय हुनु पर्छ । भ्रष्टाचारको विषयलाई क्षेत्रीयता, साम्प्रदायिकता, जातीयतको नाममा राजनीति गर्न हुँदैन । यदि त्यसो गरिन्छ भने जसले गर्छ उसैका लागि त्यो प्रत्यूत्तपादक हुन्छ । 

 

नेपालको दयनीय अवस्था भ्रष्टाचारकै कारण भएको हो । भ्रष्टहरुको जड नै राजनीति हो । त्यसैले राजनीति नसुध्रिएसम्म मुलुक सक्षम हुनै सक्दैन ।

 

जेपी गुप्ता मधेसी हुनुहुन्छ । तर मुद्दा सबैलाई लगाइएको छ । स्वर्गीय गिरिजाप्रसाद कोइरालासहित गोविन्दराज जोसी, चिरिन्जिवी वाग्ले सबैलाई मुद्दा लगाइएको थियो नी । त्यसैले अदालतको फैसलालाई लिएर मधेसको नाममा राजनीति नगर्न मेरो सुझाव छ । 

 

अन्य मुलुकमा सरकारबादी मुद्दामा ९५ प्रतिशत जितिन्छ तर यहाँ त ९५ प्रतिशत हारिन्छ । यो कार्य आफैमा भ्रष्टाचार हो । भ्रष्टाचार मुद्दामा बहालवाला मन्त्रीलाई सजाय दिएर सर्वोच्चले सकारात्मक सुरुवात गरेको छ । भ्रष्टाचार मुलुक बर्बादीको जड भएकोले भ्रष्टाचार नियन्त्रणको संयन्त्रलाई अझ कडा पार्नुपर्छ । लाखौ जनतामाझ खुलामञ्चमा भाषण गरिरहेको नेतालाई समेत पक्रेर ल्याउन सक्ने अवस्थामा पुर्याउनु पर्छ । 

 

अरु पद धारण गरेकाको छानबिन हुने भए पनि न्यायाधिस र अख्तियारका पदाधिकारीको भ्रष्टाचार छानविन गर्ने कानूनको अभाव छ । उनीहरुलाई समेत कारवाहीको दायरामा ल्याउने कानून चाहिन्छ । प्रहरी, न्यायपालिका, राजनीति सबै तिर भ्रष्टाचार ब्याप्त छ । 

 

‘१० वर्षसम्म ढिला गर्नु पनि भ्रष्टाचार’ 

 

रामनारायण विडारी, वरिष्ठ अधिवक्ता

 

भ्रष्टाचारको मुद्दालाई १० वर्षसम्म ढिलो गरेर फैसला गर्नु आफैमा भ्रष्टाचार हो । नेपालको न्यायप्रणाली नै लङ्गडो र नामर्द छ । सर्वोच्च अदालतले बहालवाला मन्त्रीलाई सजाय दिने र न्यायाधिसलाई नै कारवाही गर्न सिफारिस गरेर हिम्मतीलो कामको सुरुवात गरेको छ । जेपी गुप्ताको भ्रष्टाचार मुद्दाको फैसला स्वतन्त्र न्यायालयका पक्षपातीका लागि निकै सकारात्मक छ ।  

अख्तियार र न्यायालयमै भ्रष्टाचार ब्याप्त रहेकोले भ्रष्टाचारको मुद्दामा अधिकांशले सफाई पाउने गरेका छन् । भ्रष्टाचार निवारण गर्न कडा कानून र सबैको रखवाली चाहिन्छ । न्यायालय नै भ्रष्ट छ, अख्तियारनै भ्रष्ट छ, राम्ररी अनुसन्धानै गर्दैन । अनि कसरी भ्रष्टाचारीले सजाय पाउँछन् ? भ्रष्टाचारको विषयलाई राजनीतिकरण गर्न खोज्नु त झन् लाजमर्दो हो । 

 

‘साहसिक फैसला’

 

डा. भिमार्जुन आचार्य, अधिवक्ता

 

सर्वोच्च अदालतको फैसला साहसिक छ । विधीको शासन कायम हुन नसकेको मुलुकमा बहालवाला मन्त्रीलाई सजाय दिनु आफैमा महत्वपूर्ण छ । अदालतले राजनीतिक दवावमा काम गरिरहेको परिस्थितिमा भएको निर्णय सकारात्मक र साहसिक छ । अब पदमा रहेका र नरहेका सबैको सम्पत्ति छानविन गर्नु पर्छ । 

 

न्यायालय भित्र पनि भ्रष्टाचार ब्याप्त छ । त्यसैले न्यायालयलाई पनि छानविनको दायरमा  ल्याउनुपर्छ । मुलुकमा भ्रष्टाचार छ्याप्छ्याप्ती छ । प्रधानमन्त्री, प्रधानमन्त्रीको श्रीमती पनि भ्रष्ट हुन सक्छन् । डेढ दुई लाख भाडा तिरेर बस्नेको पनि स्रोत खोजिनु पर्छ । वकिल, मिडिया पर्सन सबैलाई छानविनको दायरमा ल्याउनु पर्छ । 

 

‘बादीको माग भन्दा बाहिर गएर फैसला’

 

पर्शुराम कोइराला, अधिवक्ता (जेपी गुप्ताका कानून ब्यवसायी)

 

उहाँलाई विशेष अदालतले १० प्रतिशत सम्मको स्रोत नखुले छुट दिने नजिरको आधारमा सफाई दिएको थियो । तर सर्वोच्च अदालतले उहाँको आम्दानीको प्रमाणिक दस्तावेजलाई स्वीकारेन । विशेष अदालतले ७ लाख ६ हजार रुपैँयाको मात्र स्रोत नखुलेकोले १० प्रतिशत छुटको नजिर मानेर सफाई दिएको हो । 

 

उहाँले विगतमा पुर्पक्षको लागि थुनामा बसेको ४ महिना २३ दिन र २० प्रतिशत छुट गरेर ११ महिना जेल जीवन बिताउनु पर्ने हो । फैसलामा न्यायाधिसलाई पनि कारवाही गर्ने आदेशले अब फैसला गर्दा न्यायाधिसहरुमा डरको मनोभावना सृजना गर्ने चिन्ता छ । बादीले मागेको भन्दा पनि बाहिर रहेर अदालतले फैसला गरेको जस्तो लाग्छ ।
