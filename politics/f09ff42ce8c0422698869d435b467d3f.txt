दलहरु पुर्णतया असफल : थापा

सुनसरी, फागुन १५ - राष्ट्रिय प्रजातन्त्र पार्टी नेपालका अध्यक्ष कमल थापाले नेपालका राजनीतिक दलहरु पुर्णतया असफल भइसकेको बताउनु भएको छ ।

सुनसरीको इटहरीमा भएको पत्रकार सम्मेलनमा अध्यक्ष थापाले दलहरु असफल भएर नै प्रधानन्याधीशको नेतृत्वमा चुनावी सरकार बनाउन सहमत भएको दावी गर्नुभयो ।

उहाँले नेपालका ठूला भन्ने दलहरुले असफल भएर चुनावी सरकारको नेतृत्व प्रधानन्याधीशलाई सुम्पेको आरोप पनि लगाउनुभयो । ‘व्यवस्था र जनता असफल भएका होइनन्’ थापाले भन्नुभयो ‘दलहरु असफल भएका हुन् ।’

प्रधानन्याधीशको नेतृत्वमा सरकार बने पनि चुनाव हुनेमा भने उहाँले शङ्का व्यक्त गर्नुभयो । उहाँले भन्नुभयो ‘जनताले चुनाब चाहेका छन् तर ठूला दलहरुको नियत ठिक छैन । उनीहरु अहिले पनि चुनाब गराउन चाँहदैनन् ।’

अध्यक्ष थापाले बाहिरबाट प्राप्त हुने ‘दिव्य ज्ञानले’ दलहरुलाई निर्देशित गरेकाले उनीहरुको नियत ठिक नभएको बताउनुभयो । अहिले पनि नागरिकता जस्ता बिषयमा बाह्य हस्तक्षेप भइरहेको उहाँले दावी गर्नुभयो । राष्ट्रियताको सवाल अहिले कमजोर भएकाले राष्ट्रियता बचाउनका लागि भएपनि आफूहरुले नेतृत्व गर्नु पर्ने थापाको धारणा छ ।

‘बाहिरबाट नेपालका दलहरु निर्देशित छन् ।’ थापाले भन्नुभयो ‘उनीहरुले जे–जे भन्छन् नेपालका दलहरु त्यही गर्छन् ।’ दलहरुलाई निर्देशन गर्ने को हो भनी पत्रकारले राखेको जिज्ञासमा उहाँले भन्नुभयो ‘नेपालको आन्तरिक बिषयमा भएका बैठकहरुमा झण्डा हल्लाउँदै जाने को हो तपाँइहरुले नै देखिरहनु भएको छ । मेरो मुखबाट किन भन्न लगाउनु हुन्छ ।’

नेपालको आन्तरिक ममालामा बैदेशिक हस्तक्षेप बढेर गएको भन्दै यसबारेमा चिन्ता व्यक्त गर्नुभयो । ६२/६३ सालको आन्दोलनपछि दलहरुले जुन जुन निर्णय गर्दै गए त्यो निर्णयले देशको सार्वभौम सत्ता कमजोर भएको  अध्यक्ष कमल थापाले बताउनुभयो ।
