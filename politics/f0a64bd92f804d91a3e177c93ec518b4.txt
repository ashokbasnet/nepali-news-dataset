घरघरमा बिजुली, जनजनमा शेयर ! ओली सरकारले घोषणापत्र अनुसार काम गर्न सक्ला ?

मदन पौड्याल/उज्यालाे ।
काठमाडौं, फागुन ६ – एमाले अध्यक्ष केपी शर्मा ओली दोस्रो पटक प्रधानमन्त्री बन्नुभएको छ । गएको मंसिर १० र २१ गते भएको प्रतिनिधिसभा र प्रदेशसभा चुनावमा वाम गठबन्धनले बहुमत ल्याएपछि ओली प्रधानमन्त्री बन्नुभएको हो ।
ओली प्रधानमन्त्रीमा नियुक्त भएपछि चुनावमा वाम गठबन्धनले तयार पारेको घोषणापत्र हेर्ने बेला पनि भएको छ । गएको कात्तिक १६ गते एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहालले एउटै मञ्चबाट घोषणापत्र सार्वजनिक गर्नुभएको थियो ।
के छ संयूक्त चुनावी घोषणापत्रमा ?
चुनावी घोषणापत्रमा २ वर्ष, ३ वर्ष, ५ वर्ष र १० वर्षभित्र गर्ने काम समेटिएका छन् । घोषणापत्रमार्फत वाम गठबन्धनले स्थिर सरकारसँगै आर्थिक समृद्धि र विकास निर्माणको कामलाई तिव्रता दिने प्रतिबद्धता जनाएको छ ।
देशको विकास र स्थायित्वलाई आधार बनाएर घोषणापत्र बनाएको वाम गठबन्धनले चुनावी नतिजा समेत आफ्नो पक्षमा पार्न सफल भयो । त्यसै अनुसार बिहीबार एमाले अध्यक्ष ओली प्रधानमन्त्री बन्नुभएको हो ।
अब ५ वर्ष सरकारको नेतृत्व गर्ने जिम्मेवारी पाएको वाम गठबन्धनले घोषणापत्रमा गरेका बाचा पनि सँगसँगै पूरा गर्नुपर्नेछ । एमाले र माओवादी केन्द्रले संयूक्त घोषणापत्रमा नागरिकका आधारभूत आवश्यकता गास, बास, शिक्षा, स्वास्थ्यदेखि रोजगारीको सुनिश्चितता हुने प्रतिवद्धता जनाएका छन् । त्यो बाहेक अरु थुप्रै विकासका एजेण्डा पनि घोषणापत्रमा छन् ।
घोषणापत्रमा उल्लेख घर घरमा बिजुली, जन–जनमा सेयर, पानी जहाज, मोनोरेल र मेट्रो रेल चलाउने जस्ता योजना लाई वाम गठबन्धनले पूरा गर्नुपर्नेछ । 
अबको १० वर्षमा १० लाख जनालाई रोजगारी दिनेगरी कामको थालनी गर्नुपर्नेछ । घोषणापत्रमा सरकार बनेको पहिलो पर्षमै पूर्व पश्चिम राजमार्गको समानान्तर र रसुवागढी काठमाडौं बीरगंज ७ सय ६५ के.भी. विद्युत् प्रसारण लाइन जडानका लागि सुरु गर्ने भनिएको छ ।
आउँदो १० वर्षमा २० हजार मेगावाट बिजुली उत्पादन गर्न त्यसैअनुसार काम थालनी गर्नुपर्नेछ । आउँदो पाँच वर्षभित्र नेपाललाई विकासशील देश बनाउनेदेखि १० वर्षभित्र प्रतिव्यक्ति आय ५ हजार डलर पु¥याउने घोषणाको कार्यान्वयन गर्नुपर्नेछ । काठमाडौं तराई द्रूत मार्ग ४ बर्षभित्र सक्ने, पूर्व–पश्चिम राजमार्गलाई ५ बर्षभित्रै ८ लेनमा स्तरोन्नति गर्ने, विद्युतीय रेलमार्ग संचालन गर्र्नेे जस्ता बाचा ५ वर्षभित्रै पूरा गर्नुपर्ने जिम्मेवारी छ ।
वाम गठबन्धनले प्रत्येक स्थानीय तहमा औद्योगिक ग्राम खोल्ने र ५ वर्षभित्र मुस्ताङबाट युरोनियम खनेर बेच्ने सपना पनि बाँडेको छ । यस्ता बाचा पूरा गर्न आजैदेखि काम थाल्नुपर्नेछ ।
त्यस्तै आगामी ३ वर्षमा सिंगो नेपाललाई विद्युतीकरण गरिसक्नुपर्ने छ । ऊर्जा क्षेत्रमा ठूलठूला आश्वासन बाँडेको वामगठबन्धनले १० वर्षमा २० हजार मेगावाट बिजुली उत्पादन गरेर भारत, चीन र बंगलादेशमा बेच्ने, ३ वर्षभित्र काठमाडौं उपत्यकामा विद्युतीय सवारी साधन चलाउने, १० वर्षमा देशका ठूला आयोना निर्माण सक्ने प्रतिबद्धता जनाएको छ ।
चार वर्षमा काठमाडौं निजगढ सडक बनाइसक्ने, हुलाकी राजमार्गलाई ३ वर्षमा बनाउने, पूर्वपश्चिम राजमार्गलाई ५ वर्षमा आठ लेनको बनाउने, ५ वर्षमा चीनबाट रेल ल्याउने, काठमाडौंमा पनि रेल चलाउने र आउँदो दश वर्षभित्र ८१ हजार किलोमिटर आधुनिक सडक निर्माण गर्ने घोषणा पत्रमा उल्लेख छ ।
त्यस्तै एक बर्षभित्रै तुइनलाई झोलुङ्गे पुलद्वारा विस्थापन गर्ने र २०७२ सालको भूकम्पबाट क्षतिग्रस्त संरचनाको पुनर्निर्माण २०७६ सालभित्र सम्पन्न गर्ने उल्लेख गरेको छ । घरबारबिहीन सुकुम्बासी, पूर्व कमैया कमलरी र पूर्व हलिया, लोपोन्मुख जातिका परिवार, मुसहर, चेपाङ, पासी, चमार, डोम, बादी, माझी, राउटे, कुसुण्डा लगायतका विपन्न र पछाडि परेका समुदायका परिवारलाई १ बर्षभित्र घर उपलब्ध गराइने घोषणापत्रमा भनिएको छ ।
दुई वर्षभित्र नेपाललाई आधारभूत खाद्यान्न तथा माछा, मासु, अण्डा र दूधमा आत्मनिर्भर बनाउने र पाँच वर्षभित्र खाद्यान्न निर्यात गर्ने अवस्थामा पु¥याइने घोषणापत्रमा उल्लेख छ । त्यस्तै आगामी पाँच वर्षमा सबै उत्पादन क्षेत्र, औद्योगीक क्षेत्र र सडकमा चौबीसै घण्टा विद्युत उपलव्ध गराउने गरी योजना कार्यान्वयनको सुरुवात गर्नुपर्नेछ । आगामी ५ वर्षमा उपत्यकाको चक्रपथमा आवश्यक गतिका रेल सञ्चालन र मुख्य सहरमा मेट्रो र मोनोरेल पनि सञ्चालन गर्नुपर्नेछ ।
उत्तिकै चुनौती 
घोषणापत्रमा समेटेका योजना पूरा गर्न नयाँ सरकारलाई उत्तिकै चुनौती छ । नयाँ सरकारले घोषणापत्र अनुसार काम गर्न आर्थिक व्यवस्थापन सँगै कार्यकर्ता परिचालन, मतदाता र नागरिकलाई पनि सँगसँगै समेट्नुपर्ने खाँचो छ भन्नुहुन्छ राजनीतिक अर्थविद् हरि रोका ।
तर अहिले वामगठबन्धन भित्रै देखिएको मतभेदले घोषणापत्रमा समेटिएका सामान्य काम पनि पूरा हुन सक्ने अवस्था नदेखिएको उहाँको भनाई छ । 
एमाले र माओवादी केन्द्रबीच गएको असोज १७ गते एकीकृत कम्युनिष्ट पार्टी बनाउने घोषणा भएपनि अझै एकता प्रयासले पूर्णता पाउन सकेको छैन । एकतामा कुरा नमिलेकै कारण माओवादी सरकार बाहिर छ । पार्टी एकता र सरकारको पूर्णतामा ढिलाई हुँदासम्म घोषणापत्रमा उल्लेख भएका काम सुरु गर्न पनि उत्तिकै ढिलाई हुने देखिन्छ ।
