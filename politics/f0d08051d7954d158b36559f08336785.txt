के के निर्णय गर्‍यो मन्त्रिपरिषद् बैठकले ?

काठमाडौं, मंसिर २६ – सरकारले भूकम्पपछिको पुनर्निर्माणका लागि चीनले अनुदान स्वरुप दिएको १५ अर्ब ८० करोड रुपैयाँ स्वीकार गर्ने निर्णय गरेको छ । आइतबार बसेको मन्त्रिपरिषद् बैठकले अनुदान स्वीकार गर्ने निर्णय गरेको हो ।
मन्त्रिपरिषद् बैठकले गोविन्द केसीसँग भएका सम्झौता कार्यान्वयन गर्न कार्यविधि बनाउने निर्णय गरेको छ । सूचना तथा सञ्चारमन्त्री एवं सरकारका प्रवक्ता सुरेन्द्रकुमार कार्कीका अनुसार केसीसँग भएका सबै सहमतिको अध्ययन गर्दै स्वामित्व लिने र त्यसको कार्यान्वयनका लागि संसदको विधायन समितिलाई कार्यविधि बनाउन आग्रह गर्ने भएको छ ।
सरकारले सिमरा बाहेक अन्यत्र पनि हवाइ मार्ग अध्ययन गर्न भारतसँग कुरा गर्न प्रतिनिधि पठाउने भएको छ । काठमाडौं छिर्ने एउटा मात्र हवाइ मार्ग हुँदा जाम हुने गरेको छ ।
बैठकले सहसचिव सुरज पोखरेललाई सचिवमा र प्राविधिक नायव प्रहरी महानिरीक्षक दिनेशचन्द्र पोखरेललाई अतिरिक्त प्रहरी महानिरीक्षमा बढुवा गरेको सरकारका प्रवक्ता कार्कीले जानकारी दिनुभयो ।
राजनीतिक पूर्वाग्रहका आधारमा हटाइएका कर्मचारी तथा शिक्षकबारे जाँचबुझ गर्न पुनरावेदन अदालतका पूर्व मुख्य न्यायाधीश गोविन्दप्रसाद पराजुलीको संयोजकत्वमा समिति गठन गर्ने निर्णय सरकारले गरेको छ । समितिमा रेवती सापकोटा र अणप्रसाद न्यौपाने रहनुभएको छ । बजार अनुगमन गर्नका लागि वाणिज्य मन्त्रालयबाटै कर्मचारी खटाइने भएको छ । यसअघि जिल्ला प्रशासन कार्यालयले नै बजार अनुगमन गर्दै आएका थिए । 
मन्त्रीहरुको सम्पत्ति विवरण सार्वजनिक गर्ने निर्णय गरेको छ । सरकारले स्थानीय तहको चुनावका लागि निर्वाचन कसुर तथा सजाय विधेयक संसदमा दर्ता गर्ने निर्णय पनि गरेको प्रवक्ता कार्कीले जानकारी दिनुभयो ।
