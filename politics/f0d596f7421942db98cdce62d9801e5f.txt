सिगारिँदै संविधान सभा भवन (फोटोसहित)

सूर्यकुमार क्षेत्री/उज्यालो ।
काठमाडौं, मंसिर १ – उम्मेदवारलाई अहिले जति भ्याई नभ्याई छ भोट माग्दै हिंड्न, संविधानसभा भवनका कर्मचारीहरुलाई पनि कम हतारो छैन ।
झण्डै डेढ बर्ष सुनसान रहेको संविधानसभा भवनमा फेरी सभाषद आउने भएपछि अहिले त्यहाँ सरसफाई गर्ने र चिटिक्क पार्ने काम हुँदैछ ।
माकुराका जालो लागेका फर्निचर र अरु सामान मर्मत गरिँदैछन् । भाँचिएका कुर्ची, खुइलिएका कार्पेट र रंग उडेका भित्ताहरु सिँगार्ने हतारो छ कर्मचारीलाई । नयाँ सभासद आइपुग्दासम्म भवनलाई झकिझकाउ पारिसक्ने प्रयासमा छन् कर्मचारी ।
पहिले एक हजार ४४ कुर्ची थिए संविधानसभा भवनभित्र । अहिले भवनबाट ४४ कुर्चि समेत हटाइएको छ । यहाँ बस्नेहरुको टुंगो लाग्न अव एक हप्ता पनि बाँकी छैन ।
चार वर्षसम्म गुलजार भएको बानेश्वरको संविधानसभा भवन डेढ वर्ष सुनसान जस्तै रह्यो । तर जसरी ऋतु फेरिएर रुखमा नयाँ पालुवा पलाउँछ, बानेश्वरको संविधानसभा भवन अहिले त्यस्तै छ ।
केहि समय स्याहार सम्हार बिनै राखिएको भवन चिटिक्क पारिंदै छ, र अवको केहि हप्ता भित्रै यहाँ ठूलै गुलजार हुनेछ ।
