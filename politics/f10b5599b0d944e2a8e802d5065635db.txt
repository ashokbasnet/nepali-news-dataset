नेकपा–माओवादीका राज्य समिति सदस्य फोरममा प्रवेश

धर्वेन्द्र झा/उज्यालो  । जनकपुरधाम , असार ८ - मधेशी जनअधिकार फोरमका अध्यक्ष उपेन्द्र यादवले गणतन्त्रलाई कमजोर र संघीयतालाई समाप्त पार्ने षडयन्त्रको रुपमा खिलराज रेग्मीको सरकार जन्मेको आरोप लगाउनु भएको छ ।
मधेशी जनअधिकार फोरम नेपाल धनुषाद्वारा जनकपुरमा आयोजित पार्टी प्रवेश कार्यक्रममा प्रमुख अतिथिको आसनबाट बोल्दै उहाँले खिलराजरेग्मी नेतृत्वको सरकारलाई तीन दलको कठपुतलीको संज्ञा दिनुभयो ।
नेता यादवले तीन दलीय सिण्डकेट हावी रहेसम्म कुनै पनि हालतमा नयाँ चुनाव सम्भव नहुने र भएपनि यसलाई नागरिकले अस्वीकार गर्ने ठोकुवा गर्नुभयो ।  
अध्यक्ष यादवले निर्वाचनको आधार तयार नभए सम्म संबिधानसभाको चुनाव सम्भव नरहेको बताउनु भयो । उहाँले भन्नुभयो ‘संबिधानसभाको निर्वाचनको आधारशिला तयार गर्न मतदाता नामावली संकलनमा देखिएको समस्या समाधान, निर्वाचन क्षेत्रहरुको पुर्नगठन नगरे चुनाव सम्भव छैन ।’
नेता यादवले वर्तमान सरकारसंग निर्वाचनको आधार तयार गर्ने क्षमता वर्तमान सरकारसंग नरहेको दावी समेत गर्नुभयो ।  उहाँले संबिधानसभामा प्रत्यक्षलाई यथावत राखेर समानुपातिकको संख्या घटाएर सिमान्तकृत समुदायको प्रतिनिधित्व हुनबाट वञ्चित गर्ने षडयन्त्र भईरहेकोले यो आफुहरुलाई मान्य नहुने स्पष्ट पार्नुभयो ।
१ सय बढी फोरममा प्रवेश
कार्यक्रममा नेकपा–माओवादीका मिथिला मधेश राज्य समिति सदस्य साधु यादव, सद्भावना आनन्दीदेवीका महोत्तरी अध्यक्ष कोमल यादवलगायतका एक सय भन्दा बढि नेता कार्यकर्ताहरुले फोरम नेपालमा प्रवेश गरेका थिए । नवप्रवेशीहरुलाई अध्यक्ष यादवले फुलमाला र अबिर लगाई स्वागत गर्नुभयो ।
