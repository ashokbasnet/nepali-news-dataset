‘चुनावपछि वाम गठबन्धन भत्कन्छ’

लमजुङ, कात्तिक ११ – नेपाली कांग्रेसका केन्द्रीय सदस्य धनराज गुरुङले चुनावपछि वाम गठवन्धन भत्कने दाबी गर्नुभएको छ । नेपाल भूतपूर्व सैनिक संघ लमजुङले शनिबार बेँसीशहरमा आयोजना गरेको बृहत कार्यकर्ता भेला एवं प्रशिक्षण कार्यक्रममा नेता गुरुङले यस्तो बताउनुभएको हो ।  
गुरुङले भन्नुभयो, ‘वाम गठबन्धन तासको घर हो, एउटा प्रहार हुने बित्तिकै गर्लम्मै ढल्छ ।’ एमालेको ढुलमुले चरित्रले नै देशले स्थिरता नपाएको उहाँको आरोप छ । ‘एमालेको स्पष्ट विचार र सिद्धान्त नै छैन । भ्रमको खेतीको आडमा एमाले टिकिरहेको छ’ उहाँले भन्नुभयो । माओवादी हात्तीको पुच्छर नभई बाँदरको पुच्छर रहेको भन्दै कडा टिप्पणी गर्नुभयो ।
भेलालाई सम्बोधन गर्दै कांग्रेसबाट प्रतिनिधिसभाका उम्मेदवार दीलबहादुर घर्तीले देशलाई समृद्ध र नमुना बनाउन मुलुकमा कांग्रेसको नेतृत्व आवश्यक रहेको उल्लेख गर्नुभयो । भेलामा बोल्दै प्रदेश सभा ‘ख’ का उम्मेदवार कृष्णप्रसाद कोइरालाले देशको लोकतान्त्रिक शासन पद्धतिको निरन्तरताका लागि पनि कांग्रेसले जित्नुपर्ने बताउनुभयो ।  प्रदेश सभा ‘क’ का उम्मेदवार गर्जबहादुर गुरुङले भुपू सैनिकहरुको सम्मानका लागि आफूलाई कांग्रेसले टिकट दिएको बताउनुभयो ।
