भेलाबाट पारित एजेण्डा अनुसार पार्टी बढे मात्र पार्टी एक ढिक्का हुने: विप्लब पक्ष

गोपाल भण्डारी/उज्यालो। कपिलवस्तु,  कात्तिक २८ - पार्टी निर्देशन विपरित बसेको नेकपा माओवादीका सचिव नेत्र विक्रम चन्द विप्लब पक्षको भेलाले राष्ट्रिय स्वाधिनताको रक्षाका लागि अब नयां आन्दोलनको विकल्प नरहेको ठहर गरेको छ।  तत्कालिन माओवादी जनयुद्धका बेला माओवादीको आधार ईलाका मानिने  शिवगढी गाविस ८ नजिकको घन जंगलमा भएको दुई दिने छलफलले नयां आन्दोलनको विकल्प नरहेको ठहर गरेको भेलामा सहभागी नेकपा माओवादीका वैकल्पिक केन्द्रिय सदस्य भेषराज भुषालले बताउनु भयो।
पार्टी फुट र जनविद्रोहको घोषणा हुने अनुमान गरिएको भए पनि अझै त्यस्तोे कुनै निर्णय नभएको भुषालले बताउनु भयो।  भेलामा भएका निर्णयलाई पार्टीको केन्द्रिय समिति बैठकमा लैजाने र भेलाबाट पारित एजेण्डा अनुसार अघि पार्टी बढे मात्र पार्टी एक ढिक्का रहने नत्र पार्टी फुट्नुको विकल्प नरहेको भुषालको भनाइ छ।
वर्तमान संसदीय व्यवस्थामा असमान सुविधाका साथ समान प्रतिस्पर्धा गर्नु पर्ने बाध्यतामा श्रमजीवी वर्ग तथा सर्वहाराका प्रनिनिधी कहिल्यै नीति निर्माण तथा राज्य संचालनको तहमा पुग्न नसकिने भएकले पुरानो संसदीय व्यवस्था आफुहरुका लागि मान्य नहुने नेता भुषालले बताउनु भयो ।
केन्द्रिय नेताहरु खड्क बहादुर बि.क., उमा भूजेल, सन्तोष बुढामगर, भेषराज भूषाल, चन्द्र बहादुर चन्द अन्य केन्द्रिय नेता, भारतका दुई जिल्लाका प्रतिनिधी, विभिन्न जिल्लाका नेता तथा कार्यकर्ताहरु सहित ३ सय ५० जनाको भेलामा पार्टीको  आगामी कार्यदिशाका बारेमा छलफल भएको छ। भेला  संचालन भएको दुई दिन सम्म पनि स्थानीय प्रशासन तथा संचारकर्मीलाई भेला स्थल र वरपर जान दिएको थिएन।
