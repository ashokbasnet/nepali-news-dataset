६४ वर्षका ओलीलाई ६४ किलोको मालाले स्वागत

रमेश गिरी/उज्यालो । भक्तपुर, असोज २४ - प्रधानमन्त्री केपी शर्मा ओलीलाई बालकोटकाबासिन्दा, एमालेका नेता कार्यकर्ता तथा परिवार र आफन्तले घरमा भव्य स्वागत गरेका छन् । प्रधानमन्त्री भएपछि बालकोटस्थित निवास पुग्नु भएका ओलीलाई अनन्तलिङ्गेश्वर नगरपालिका नगर कमिटीले धिमे बाजासहित भव्य स्वागत गर्दै बाजागाजा सहित निवास लगेको थियो । निवासमा प्रधानमन्त्री ओलीलाई ८५ वर्षका पिता मोहनप्रसाद ओली र प्रधानमन्त्री ओलीको पत्नी राधिका शाक्यले भव्य स्वागत गर्नुभएको थियो । एमालेका नेता तथा कार्यकर्ता, बालकोट, सिरुटारका बासिन्दा, आफन्त र परिवारले भव्य स्वागत गर्नुका साथै नाचगान गरेको थिए । ६४ वर्षको उमेरमा प्रधानमन्त्री भएको खुसीयालीमा उहाँले ६४ किलोको माला लगाएर स्वागत गरिएको थियो । ओलीलाई एमालेका नेताहरु, सरकारी कार्यालयका विशिष्ट कर्मचारीहरु, सुरक्षा निकायका उच्च पदस्थ अधिकृतहरुको समेत उपस्थिति रहेको छ । राती अबेरसम्म प्रधानमन्त्री ओलीलाई बधाई दिनेको बाक्लो आगमन भईरहेको छ ।
