शान्ति प्रकृया जनसेनाको भावना अनुसार नै पुरा हुन्छः प्रचण्ड

रुकुम, मंसिर २० – एकीकृत नेकपा माओवादीका अध्यक्ष पुष्पकमल दाहाल ‘प्रचण्ड’ले शान्ति प्रकृया जनसेनाको भावना अनुसार नै पुरा हुने बताउनु भएको छ । रुकुमको सदरमुकाम खलंगामा मंगलबार आयोजित कार्यक्रमलाई सम्बोधन गर्दै उहाँले शान्ति प्रकृया नेपाली जनता र जनसेनाको आकांक्षा अनुसार नै पुरा हुने बताउनुभयो । 

 

‘शान्ति प्रकृया सहीदहरुको बलिदानबाट जन्मिएको हो’, अध्यक्ष प्रचण्डले भन्नुभयो, ‘सहीदहरुको बलिदानबाट जन्मिएको शान्ति प्रकृया जनताको इच्छा र जनसेनाको भावना अनुसार नै टुङ्गिन्छ ।’

संविधान निर्माणका क्रममा शासकीय स्वरुप र निर्वाचन प्रणालीका विषयमा देखिएका विवाद चाँडै समाधान हुने प्रचण्डले विस्वास व्यक्त गर्नुभयो । पार्टी भित्रको अन्तरसंघर्ष केन्द्रीय समितिको बैठकमा छलफल हुने र महाधिवेशनबाट टुङ्गो लगाउने प्रचण्डको भनाई थियो । 

 

कार्यक्रमलाई सम्बोधन गर्दै माओवादी नेता जनार्दन शर्मा ‘प्रभाकर’ले शान्ति र संविधानको अभिभारा पुरा गर्न माओवादी पार्टी जिम्मेवार भएर प्रस्तुत भएको बताउनुभयो । क्रान्ति जनताको जीवन स्तर सुधार्ने दिशामा अघि बढेको दाबी गर्दै नेता शर्माले नयाँ संविधानले सबै नागरिकको अधिकार सुनिश्चित गर्ने विश्वास व्यक्त गर्नुभयो ।
