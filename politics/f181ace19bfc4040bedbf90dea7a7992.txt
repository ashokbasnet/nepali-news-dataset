एमाले काभ्रे जिल्ला सम्मेलनमा ओली–नेपाल प्रतिस्पर्धा

काभ्रे, मंसिर २७ - एमाले काभ्रेको नवौं जिल्ला अधिवेशनमा पनि ओली र नेपाल गुट स्पष्ट देखिएको छ ।  
काभ्रेमा ओली समूहबाट अध्यक्षमा भीम न्यौपाने, उपाध्यक्ष  अशोक ब्याञ्जू, सचिबमा नारायण पाण्डे र उप सचिबमा इन्द्रबहादुर तामाङ चुनावी मैदानमा उत्रिएका छन् भने नेपाल समूहवाट अध्यक्षमा टोकबहादुर वाइवा, उपाध्यक्ष मुकुन्द गौतम, सचिब हरिशरण दाहाल र उप–सचिबमा गीता बञ्जारा चुनावी मैदानमा छन् । 
ओली समूहको पकड मानिएको काभ्रेमा ओली समूहको नेतृत्व एमाले स्थाई समिति सदस्य केशव बडालले गर्नुभएको छ भने नेपाल समूहको नेतृत्व एमाले अनुशासन आयोगका सदस्य शिवबहादुर देउजा, सांसद बिदुर सापकोटा र पूर्व सांसद कृष्णप्रसाद सापकोटाले गर्दै आउनु भएको छ । 
ओली पक्षमा निवर्तमान अध्यक्ष गोकूल बाँस्कोटा, सांसद रामहरि सुबेदी, चारै क्षेत्रका अध्यक्षहरु संग्रामजीत लामा, रामकृष्ण हुँमागाई, सुरेशप्रसाद हुँमागाई र मानबहादुर तामाङको समर्थन छ  भने नेपाल समूहमा निर्वाचन क्षेत्रका सचिवहरु कृष्णप्रसाद चौलागाई, सचिदानन्द केसी र कृष्णमान लामा रहेका छन् ।
पहिलो संबिधान सभामा बाग्मती अञ्चलबाट एक मात्र निर्वाचित भएका एमाले सभासद कृष्णप्रसाद सापकोटालाई मन्त्री नबनाउन खेलेको भुमिका चुलिदै जाँदा अन्ततः एमाले काभ्रे ओली–नेपाल गुटमा विभाजित भएको हो । दोश्रो संबिधानसभामा घात र अन्र्तघातमा उत्रिएका एमाले कार्यकर्ता नवौं जिल्ला अबिधेशनसम्म आइपुग्दा गुट बनाएरै निर्वाचनको मैदानमा ओर्लिएका हुन् । 
अधिबेशनमा ८ हजार ८ सय ८८ संगठित सदस्यहरुवाट १ हजार १ सय प्रतिनिधिको सहभागिता छ । जसमा भुगोलबाट १५ सांगठनिक सदस्यहरुमध्येबाट १ जना, उत्पीडित/उपेक्षित/सिमान्तकृत र महिलाको हकमा ५ सदस्य बराबर १ जना प्रतिनिधि  रहने व्यवस्था अनुरुप प्रतिनिधिको छनौट भएको छ । यसैगरी जनसंगठनहरुबाट भने ८६ जना प्रतिनिधि सहभागी छन् । निर्वाचनले ६३ जनाको कार्यसमिति छनौट गर्नेछ ।
