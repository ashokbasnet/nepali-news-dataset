शान्ति र संविधान पुरा नभएसम्म काठमाडौ छाड्दिन : खनाल

काठमाडौ, चैत २५ – नेकपा एमालेका अध्यक्ष झलानाथ खनालले शान्ति र संबिधान पूरा नभएसम्म काठमाडौ नछोड्ने घोषणा गर्नुभएको छ ।

 

शान्ति र संबिधान निर्माणबारे जनस्तरबाट सुझाब लिन आफैंले शुरु गरेको बिषेश टेलिफोन सम्बादको तेस्रो दिन शनिवार मुस्ताङका राजनीतिक दलका नेता, नागरिक समाजका अगुवा, बुद्धीजिबी र महिला प्रतिनिधिहरुसंग उहाँले यस्तो घोषणा गर्नुभएको हो ।
खनालले प्रमुख दलका शीर्ष नेताहरु जनदबाबको बेवास्ता गरी काठमाडौ बाहिरका कार्यक्रमहरुमा सहभागी हुँदा शान्ति र संबिधान लेखनमा असर परेको बताउनुभयो । उहाँले जेठ १४ भित्रै संबिधान जारी गरि समुन्नत नयाँ नेपाल निर्माण गर्ने बाहेकको अर्को कुनै विकल्प नरहेको बताउनुभएको उहाँको निजी सचिवालयले जनाएको छ ।
टेलिफोन संबादका क्रममा खनालले मुस्ताङका एमाले अध्यक्ष चन्द्रमोहन गौचन, पूर्व जिविस सभापति समेत रहेका नेपाली काँग्रेसका जिल्ला नेता आनन्द शेरचन, नागरिक समाजका अगुवा रामचन्द्र अधिकारी र महिला प्रतिनिधि जमुना थकालीसंग टेलिफोनमा कुराकानी गर्नुभएको छ ।
