सरकारको आयु अब ६७ दिन : कांग्रेस

काठमाडौं, वैशाख २८ – नेपाली कांग्रेसले आउँदो मंसिरमा नभई चैतमा स्थानीय निकायको चुनाव गर्न प्रस्ताव गरेको छ । व्यवस्थापिका संसदमा कांग्रेसको तर्फबाट सरकारको नीति तथा कार्यक्रममा संशोधन प्रस्ताव प्रस्तुत गर्दै कांग्रेस नेता रमेश लेखकले मंसिरमा स्थानीय चुनाव गर्ने प्रस्ताव उपयुक्त नभएको बताउनुभयो ।
मंसिरको साटो चैतमा स्थानीय निकायको चुनाव गर्नु पर्ने भन्दै कांग्रेसले नीति तथा कार्यक्रममा संशोधन प्रस्ताव दर्ता गरेको हो । सरकारले ल्याएको नीति तथा कार्यक्रममा मंगलबारदेखि संसदमा छलफल सुरु भएको छ ।
छलफलको क्रममा कांग्रेस नेता लेखकले स्थानीय निकायको पुनर्संरचना भइनसकेको र मंसिरसम्ममा त्यो प्रक्रिया पूरा नहुनु भएकाले चुनाव चैतमा गर्नु उपयुक्त हुने बताउनुभयो । स्थानीय निकायको पुनर्संरचनाका लागि गठित आयोगले माघसम्ममा प्रतिवेदन बुझाउने भएकाले प्रतिवेदन आएपछि मात्रै चुनाव गर्नु उपुक्त हुने उहाँको भनाई छ ।
उहाँले वर्तमान सरकारको आयु अबको ६७ दिन मात्रै रहेको पनि बताउनुभयो । सत्ता गठबन्धनमा रहेका दलबिचनै घटपट रहेकाले सरकारको आयु लामो नहुने देखिएको नेता लेखकले बताउनुभयो ।
सरकारले ल्याएको कार्यक्रममा अघिल्लो वर्ष ल्याइएका कार्यक्रमले निरन्तरता नपाएकाले दीर्घकालिन कार्यक्रम समेटिनुको अर्थ नरहेको नेता लेखकले बताउनुभयो ।
यस्तै मधेस केन्द्रित दलले संसद बैठक बहिष्कार गरेका छन् । उनीहरुले आफूहरुका माग पूरा नभएको भन्दै संसद बैठक बहिष्कार गरेका हुन् । थरुहट तराई पार्टीका नेता गोपाल दहितले बोलेपछि संसद बैठक बहिष्कार गरेका हुन् ।
