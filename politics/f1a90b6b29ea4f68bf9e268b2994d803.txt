अब एकल जातीय राज्य चल्दैन : भट्टराई

सर्लाही, वैशाख ७ - नयाँ शक्ति नेपालका संयोजक डा. बाबुराम भट्टराईले अब एकल जातीय राज्य चल्न नसक्ने बताउनु भएको छ । सर्लाहीको मलंगवामा मंगलबार भएको एक कार्यक्रमलाई सम्बोधन गर्दै भट्टराईले राज्य सत्तामा समानुपातिक सहभागिता हुनुपर्नेमा जोड दिँदै एकल जातीय राज्य चल्न नसक्ने धारणा राख्नुभएको हो ।
कार्यक्रममा भट्टराईले मेची-महाकाली र तराई हिमाल कायम राख्न मधेसी थारु, आदिबासी, जनजाती र खसआर्यलाई समानुपातिक आधारमा राज्य सत्तामा सहभागी गराउनुपर्नेमा जोड दिनुभयो । 
उहाँले नयाँ शक्ति नेपाल प्रत्यक्ष निर्वाचित राष्ट्रपतिको पक्षमा रहेको जनाउँदै संघीयता विरोधीहरुले हतारमा संविधान जारी गरेको आरोप लगाउनु भयो । गणतन्त्रको रक्षाका लागि आफूले संविधानमा हस्ताक्षर गरेको भएपनि मधेसी, आदिबासी, जनजाती, मुस्लिमलाई अधिकार सम्पन्न बनाउन यो संविधान संशोधन गर्न जरुरी रहेको उहाँको भनाई छ।
