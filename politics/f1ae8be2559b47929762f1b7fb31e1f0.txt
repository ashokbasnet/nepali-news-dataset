चीन भ्रमण सफल भएको प्रचण्डको दावी

काठमाडौं, बैशाख ८ - एकीकृत नेकपा माओवादीका अध्यक्ष पुष्पकमल दाहाल प्रचण्डले आफ्नो चीन भ्रमण सफल भएको दावी गर्नुभएको छ ।

उहाँले चीनमा नयाँ नेतृत्व र आफ्नो पार्टीको महाधिवेशनपछिको पहिलो भ्रमण भएको, नेपालमा निर्वाचन हुने तयारीमा रहेको र सरकारले पनि आफ्नो भ्रमणलाई औपचारिक मान्यता दिएकाले आफ्नो भ्रमण विशिष्ट भएको दावी गर्नुभयो।

एकहप्ता लामो चीन भ्रमण सकेर शनिवार राती नेपाल फर्किएका दाहालले विमानस्थलमा पत्रकारसित कुरा गर्दै चीन, नेपाल र भारतको सहयोग क्षेत्र बिस्तार गर्ने बाटो खुलेको दाबी गर्नुभयो ।

भ्रमणका क्रममा आफूले चिनियाँ मन्त्री, उपराष्ट्रपति र राष्ट्रपतिसँगको भेटमा  नेपालको जलबिद्युत र पर्यटनमा लगानीका लागि चिनियाँ पक्षलाई आग्रह गरेको बताउनुभयो ।  चिनियाँ राष्ट्रपति सि जिनपिङ आफ्नो प्रस्तुतिबाट प्रभावित भएको दावी गर्दै दाहालले नेपालको विकासका लागि चीन चिन्तित भएको बताउनुभयो ।

चिनियाँ पक्ष तिब्बतको मुद्दाबारे बढी चिन्तित रहेको दाहालको भनाई थियो । उहाँले नेपालको शान्ति प्रक्रिया र संक्रमणकालको अन्त्य गर्न चीनका राष्ट्रपति सि जिनपिङले चासो व्यक्त गरेको बताउनुभयो ।

बैशाख १ गते चीन गएका प्रचण्ड शनिवार राती हङकङ हुँदै नेपाल आउनु भएको हो ।
