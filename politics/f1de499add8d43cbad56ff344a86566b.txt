कर्मचारी अभावमा गाउँपालिकाको काम ठप्प, जनप्रतिनिधि भन्छन ‘हामीप्रति नागरिकको विश्वास घट्यो’

दीपक भट्ट/उज्यालो ।
रामेछाप, वैशाख २ – स्थानीय निकायको चुनाव भएको एक वर्ष पुग्नै लागि सक्दा पनि सरकारले कर्मचारी खटाउन नसक्दा रामेछापका अधिकांश गाउँपालिकाहरुबाट सम्पादन हुने सबैजसो कामहरु ठप्प भएका छन् । 
 
नयाँ सरकारको गठन र प्रदेशसरकारको आगमनसँगै उत्साहित बनेका जनप्रतिनिधिहरु सरकारको काम गर्ने प्रक्रिया र स्थानीय निकाय सञ्चालनको लागि आवश्यक कर्मचारीको व्यवस्था हुन नसकेपछि पालिकास्तरबाट सञ्चालन हुने अधिकांश कामममा बाधा पुगेको खाँडादेवी गाउँपालिकाका प्रमुख प्रेम तामाङले बताउनुभयो । 
 
साविकको गाउँविकास समितिलाई वडा कार्यालयमा गाभेपछि अहिले उक्त वडाबाट हुने काम कारवाहीको दायरा बढेको छ । विकास निमार्णका गतिविधिदेखि स्वास्थ्य र शिक्षाको सवालमा पनि वडासम्मलाई अधिकार दिएको छ । तर, प्रदान गरिएको अधिकार कार्यान्वयनमा भने कर्मचारी अभावले समस्या भएको गाउँपालिकाका अध्यक्ष तामाङ बताउनुहुन्छ ।
 
तत्काल सरकारले यसको समाधान गर्न नसक्ने हो भने कर्मचारीको अभावमा विकास निमार्ण लगायत नागरिकहरुसँग सरोकार राख्ने कामको गतिमा निकै ढिलासुस्ती आउने अध्यक्षको भनाइ छ । पालिकास्तरमा मात्र नभएर वडामा काम गर्ने सचिवहरुको समेत त्यतिकै अभाव रहेको अध्यक्ष तामाङले बताउनुभयो ।
 
पटक–पटक स्थानीय विकास मन्त्रालय पुगेर आफूले कर्मचारीको व्यवस्था गर्न अनुरोध गर्दा पनि त्यसको कार्यान्वयन अहिलेसम्म हुन नसकेको तामाङले गुनासो गर्नुभयो । 
 
रामेछापमा २ वटा नगरपालिका र ६ वटा गाउँपालिका गरी ८ वटा स्थानीय निकाय रहेका  छन् । ती सबै निकायहरुमा कर्मचारी अभाव रहेको छ । त्यसमध्येमा पनि गाउँपालिकाहरुको अवस्था झनै दयनिय रहेको जनप्रतिनिधिले गुनासो गरेका छन् ।
 
अहिले केवल ३ जना कर्मचारीको भरमा आफूले गाउँपालिका चलाइरहेको तामाङको भनाइ छ । नागरिकको काम प्रभावकारी नभएपछि आफूहरुप्रति नै नागरिकको विश्वास घटेको तामाङ बताउनुहुन्छ ।
 
खाँडादेवीका प्रेम तामाङ मात्रै हैन गोकुलगंगा गाउँपालिकाका अध्यक्ष खड्गबहादुर सुनुवार पनि सरकारी रवैयाबाट वाकदिक्क भएका छन् । एकातिर जनस्तरमा पालिकाको नयाँ अनुभव अर्कातिर पालिका र वडाहरुबाट हुने काममा कर्मचारीको अभाव भएपछि जनस्तरमा हुने अधिकांश काममा अवरोध पुगेको उहाँको भनाइ छ ।
 
वडा र पालिकास्तरमा हुने कामको ढिलाईले जनस्तरमा संघियता विरुद्ध मनस्थीतीपो उत्पन्न हुने होकी भन्ने आंशका पैदा भएको सुनुवारको अनुभव छ । वडास्तरमा भएका वडा सचिवहरु पहुँचको आधारमा मन्त्रालय र अन्य मालवाला कार्यालयहरुमा काजमा वस्ने परम्परा अहिले पनि तोडिन सकेको छैन् । जसका कारण आफ्नो गाउँपालिकामा पनि सचिवहरुको खडेरी परेको सुनुवारको भनाई रहेको  छ । 
 
अहिले वडा र पालिकास्तरमा देखिएको कर्मचारी अभाव नहटेसम्म संघीयता कार्यान्वयन र सरकारी लक्ष्य अनुसारको कामको तामेलीमा अपेक्षाकृत सुधार हुने अवस्था देखिएको छैन् ।
