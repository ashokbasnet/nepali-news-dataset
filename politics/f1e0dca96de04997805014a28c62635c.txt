मंसिर ४ गते चुनाव हुँदैन : यादव

काठमाडौं, साउन ७ - मधेसी जनअधिकार फोरम नेपालका अध्यक्ष उपेन्द्र यादवले मंसिर ४ गते कुनै हालतमा संविधानसभाको चुनाव हुन नसक्ने बताउनुभएको छ ।
मिडिया इन्टरनेसनलले काठमाडौंमा गरेको कार्यक्रममा अध्यक्ष यादवले तीन दलीय सिन्डिकेट र बर्तमान सरकारले नै चुनाव गराउन नचाहेको आरोप लगाउनुभयो ।
उहाँले संविधान बन्ने सुनिश्चितता नभएसम्म संविधानसभाको चुनावको कुनै औचित्य नभएको भन्दै केही नेता र निर्वाचन आयोगले चुनाव हुन्छ भन्दैमा चुनाव हुन नसक्ने दावी गर्नुभयो ।
आफ्नो पार्टीले संविधानसभाको सुनिश्चिततासँगै संविधानसभाको निर्वाचन चाहेको बताउँदै उहाँले भन्नुभयो ‘हामीले सार्थक चुनाव र संविधनानसभाको सुनिश्तिचता चाहान्छौं, हामी चुनाव बहिस्कारको पक्षमा छैनौं ।’
मोहन बैद्य नेतृत्वमा रहेको नेकपा माओवादीसँग आफ्नो पार्टीको कुनै सम्बन्ध नरहेको प्रष्ट पार्दे यादवले वर्तमान अबस्थामा गोलमेच सम्मेलन गरेर पनि निकास निस्कन नसक्ने उल्लेख गर्नुभयो ।
अहिले गर्ने गोलमेच सम्मेलनको बैधानिकता प्रष्ट नभएको भन्दै अध्यक्ष यादवले संविधान निर्माणको सुनिश्चित गर्न सक्ने गोलमेच सम्मेलनको मात्रै औचित्य रहने बताउनुभयो ।
चुनावमा भाग लिने लाखौं मतदाताहरु नामावलीबाट समेत बञ्चित भएको भन्दै उहाँले सर्बोच्च अदालतले नागरिकता विनाका व्यक्तिलाई मतदाता नामावलीमा नराख्न दिएको आदेशप्रति आपत्ति प्रकट गर्नुभयो ।
‘पुस्तौं पुस्तादेखि मतदान गर्दै आएका नेपालीहलाई मतदान बाट बञ्चित गर्न खोजिएको छ, यो कृयाकलाप लोकतन्त्रको विपक्षमा छ’, यादवले भन्नुभयो ‘विदेशीलाई नागरिकता दिने राज्यले नेपालीलाई नागरिकता लिन जाँदा गाविस सचिवको सिफारीस माग्छ, गाविस सचिव कार्यालयमा भेटिदैनन् ।’
