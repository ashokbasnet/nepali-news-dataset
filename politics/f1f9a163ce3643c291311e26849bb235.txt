ओली भेटघाटमा ब्यस्त, ‘स्वतन्त्र ब्यक्तिको नेतृत्व हुँदैन’

काठमाडौ, पुस २० – नेकपा एमालेका नेता केपी शर्मा ओलीले राजनीतिक दलहरुभित्रैबाट सरकार गठनका लागि राष्ट्रपतिलाई आग्रह गर्नुभएको छ । 

राष्ट्रपतिलाई भेट्न शुक्रबार बिहान सितल निवास पुगेका ओलीले स्वतन्त्र व्यक्तिको नेतृत्वमा सरकार गठन गर्ने कुरा एमालेलाई मान्य नहुने बताउनुभयो ।

राष्ट्रपतिसंग आफुले माओवादीले प्रस्ताब गरेजस्तो कुनै स्वतन्त्र ब्यक्तिलाई प्रधानमन्त्री बनाउने कुरा मान्न नसकिने स्पष्ट पारेको ओलीले जानकारी दिनुभयो । उहाँले दलहरुभित्रैबाट नयाँ प्रधानमन्त्री बनाई राजनीतिक गतिरोध अन्त्य गर्न आफूले राष्ट्रपतिलाई आग्रह गरेको बताउनुभयो ।

शुक्रबार नै एमाले नेता ओलीले कांग्रेस सभापति शुशील कोइरालासंग राजनीतिक गतिरोधका विषयमा छलफल गर्नुभएको छ । कोइराला निवास महाराजगञ्जमा भएको भेटमा ओलीले राष्ट्रपतिले पटक पटक समय थप्दा पनि सहमति हुन नसकेकोले अब राष्ट्रपतिलाई अगाडि सारेर चुनावी सरकार गठन गर्न आग्रह गर्नेबारे छलफल गर्नुभएको हो ।
