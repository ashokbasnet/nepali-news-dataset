लव्रेकुटिलाई फाल्गुनन्द विकास ट्रष्टको रुपमा विकास गर्छौं : प्रधानमन्त्री

फिदिम, कात्तिक २५ – प्रधानमन्त्री शेरबहादुर देउवाले लेब्रेकुटिलाई फाल्गुनन्द विकास ट्रष्टको रुपमा विकास गरिने बताउनुभएको छ । 
१६ औँ राष्ट्रिय विभुती महागुरु फाल्गुनन्दको १३३ औँ जन्मोत्सवको अवसरमा लब्रेकुटिमा आयोजना गरिएको कार्यक्रमलाई सम्बोधन गर्दै देउवाले गौतम बुद्धको जन्मथलो लुम्बिनिमा लुम्बिनि विकास ट्रष्ट बनाएजस्तै महागुरुले तपस्या गरेको लब्रेकुटिलाई फाल्गुनन्द विकास ट्रष्ट बनाइने बताउनुभएको हो । 
कांग्रेस सभापतिसमेत रहेका देउवाले लोकतान्त्रिक शक्तिहरुले धर्मलाई आस्था र शक्तिको रुपमा लिने भएकाले लब्रेकुटि जस्ता धार्मिक पर्यटकीय क्षेत्रहरुको विकास गर्न आफू लागि पर्ने बताउनुभएको हो । ‘महागुरु फाल्गुनन्दको विचारलाई नेपाली कांग्रेसले अंगिकार गरेको छ’ देउवाले भन्नुभयो ‘लोकतान्त्रिक मूल्य मान्यता भएका राजनीतिक दलहरुले मात्र सबै धर्म र समुदायको हित गर्ने भएकाले प्रदेश र प्रतिनिधिसभाको चुनावमा कांग्रेसलाई जिताउन आवश्यक छ ।’ आसन्न चुनावमा नेपाली कांग्रेसले दुई तिहाई बहुमत ल्याए नेपालका सबै धर्म र धार्मिक क्षेत्रहरुको प्रवद्र्धन गर्ने देउवाको भनाई थियो ।
ताप्लेजुङमा रहेको पाथीभरको दर्शनपछि तोक्मेडामा कांग्रेसको बृहत चुनावी सभालाई सम्बोधन गरेर पाँचथर आएका देउवाले पहाडका प्राकृतिक धर्मका अग्रदुत तथा शान्तिका अग्रदुत महागुरु फाल्गुनन्दले देखाएको बाटोमा सबै नेपाली हिँड्नुपर्ने बताउनुभयो ।
किरात धर्म तथा साहित्य उत्थान संघ पाँचथरले आयोजना गरेको कार्यक्रमलाई पूर्व रक्षामन्त्री बालकृष्ण खाणले समेत सम्बोधन गर्नुभएको थियो । वामपन्थीहरुले धर्मलाई अफिमको रुपमा परिभाषित गरेर धर्महरु मास्न खोजेको खाँणको दावी थियो । ‘नेपालका धर्म, संस्कार र संस्कृतिहरुलाई जोगाउन कांग्रेसलाई जिताउन आवश्यक छ,’ खाणले भन्नुभयो, ‘मंसिर १० गते हुने चुनावमा लोकतान्त्रिक शक्तिलाई जिताए मात्र नेपालका धर्महरुको उत्थान हुनेछ ।’ धार्मिक कार्यक्रममा उपस्थित भएका प्रधानमन्त्री देउवा र खाँणले सटिक मन्तव्यको क्रममा किराँत धर्मालम्बिहरुलाई लोकतान्त्रिक शक्तिहरुलाई जिताउन आह्वान गरेका हुन् । छोटो मन्तव्यपछि देउवा हेलिकप्टरबाट संखुवासभा जानुभयो ।  
फाल्गुनन्दको जन्मोत्सवको अवसरमा आयोजना गरिएको कार्यक्रमा हजारौँ भक्तजनहरुको उपस्थिति थियो । लब्रेकुटि किराँत धर्मावलम्बिहरुको आस्थाको केन्द्र हो । धार्मिक पर्यटकीय स्थलको रुपले चर्चा कमाएको लब्रेकुटि प्राकृतिक बनावटले निकै सुन्दर स्थान हो । 
१६ औं राष्ट्रिय विभूति तथा किरात समाज सुधारक फाल्गुनन्दको कर्मभूमिको लब्रेकुटि भएकाले किरात धर्मावलम्बिहरुको लब्रेकुटिप्रति ठूलो आस्था छ ।  १९७८ सालमा किरात महागुरु फाल्गुनन्दले मुजोत्लुङ माङयुक्नादेन (७ फन्के) विश्व शान्ति मानव एकताका मन्दिर स्थापना गरेपछि यसलाई विशेष क्षेत्रको रुपमा हेरिन थालिएको हो ।  माहागुरुले १९८३ सालमा किराँत  साङसेन वरक चोक्लुङ माङहिम (मन्दिर) निर्माण गरेकाले लब्रेकुटिको मह्तव बढेको हो ।  १९८८ साल बैशाख २४ गतेका दिन फाल्गुनन्दले सत्यधर्म मुचुल्का तयार गरेको र १७ थुम यूमा माङहिम स्थापना गरेकाले किराँत धर्मावलम्बिहरुका लागि लब्रेकुटि आस्थाको केन्द्र बनेको हो ।
