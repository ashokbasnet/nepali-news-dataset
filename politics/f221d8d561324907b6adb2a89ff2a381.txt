चुनावी सुरक्षा रणनीति : विप्लव, मोर्चा र सिके राउतमाथि विशेष निगरानी

नारायण अधिकारी/उज्यालो ।
काठमाडौं, चैत १५ – स्थानीय तहको चुनाव नजिकिँदै जाँदा सुरक्षा चुनौति पनि थपिएको भन्दै प्रहरीले सुरक्षा योजना बनाएर अगाडि बढ्ने रणनीति अपनाएको छ । गृह र निर्वाचन आयोगको योजना तथा सल्लाह अनुसार सुरक्षा रणनीति बनाएर चुनावी वातावरण बनाउने तयारीमा प्रहरी प्रधान कार्यालय जुटिसकेको छ । 
जसका लागि देशभर दुई लाख २६ हजार सुरक्षाकर्मी परिचालन गरिने तयारी भएको नेपाल प्रहरीका केन्द्रिय प्रवक्ता तथा एसएसपी सर्वेन्द्र खनालले उज्यालो अनलाइनलाई जानकारी दिनुभयो । म्यादी प्रहरी ७५ हजार, नेपाल प्रहरी, सशस्त्र प्रहरी, नेपाल आर्मी र राष्ट्रिय अनुसन्धान विभाग गरी दुई लाख २६ हजार सुरक्षाकर्मी परिचालन हुनेछन् ।
प्रवक्ता खनालका अनुसार गृहको निर्देशन अनुसार प्रहरीले सुरक्षा योजना बनाइरहेको छ । त्यही अनुसार काम गर्ने उहाँले बताउनुभयो । अहिलेसम्मको योजना अनुसार सम्पूर्ण सुरक्षाकर्मीको नेतृत्व नेपाल प्रहरीले गर्नेछ । नेपाल प्रहरीको नेतृत्वमा सुरक्षाकर्मीको परिचालन हुने भएपनि मतदान बुथको जिम्मेवारी नेपाली सेनाले लिने प्रवक्ता खनालले बताउनुभयो । 
आउँदो वैशाख ३१ गते हुन लागेको चुनावको सुरक्षा योजनाका बारेमा निर्वाचन आयोगका पदाधिकारी, सुरक्षाकर्मी र गृह मन्त्रालयका कर्मचारीबिच दिनुहँजसो छलफल भइरहेको छ । 
निर्वाचनमा खटिने कर्मचारी, मतदानमा प्रयोग हुने सामग्री र त्यसको ढुवानी व्यवस्थापन, उमेद्वार र मतदाताको सुरक्षा, मतदान केन्द्रलगायतका बारेमा गृह मन्त्रालयले योजना बनाइरहेको जनाएको छ ।  
विगतका अन्य निर्वाचनको तुलनामा यसपटकको गाउँपालिकाको निर्वाचनमा दलहरुबिच  धेरै नै प्रतिस्पर्धा हुने भएकाले जुनुसुकै बेला झडप हुन सक्ने अवस्थाको आँकलन प्रहरीले गरेको छ । जसका लागि सुरक्षा निकाय हाइअलर्टमा बस्नु पर्ने र चाहिएको खण्डमा जुनसुकै बेला उपस्थित हुनुपर्ने अवस्था आउनसक्ने भएकाले नजिकको केन्द्र वा जिल्लामा रहेका सुरक्षाकर्मी पनि तयारी अवस्थामा बस्नु पर्ने प्रहरीले जनाएको छ ।
सई र असईको नेतृत्वमा टोली खटाइने
चुनावी सुरक्षाको नेतृत्व पाएको नेपाल प्रहरीले सुरक्षा चुनौति हेरी प्रहरी परिचालन गर्ने छ । सकेसम्म प्रहरी निरीक्षकको नेतृत्वमा टोली खटाउने प्रहरीले तयारी गरे पनि प्रहरी निरीक्षकको अपुग हुने भएकाले प्रहरी नायव निरीक्षक (सर्ई) र प्रहरी सहायक निरीक्षक (असई) को नेतृत्वमा टोली परिचालन गरिने नेपाल प्रहरीका प्रवक्ता खनलाले बताउनुभयो । 
सामान्य, संवेदनशील तथा अतिसंवेदनशील गरी तीन भागमा विभाजन गरेर मतदान केन्द्रको सुरक्षाको जिम्मेवारी असई र सर्ईलाई दिन लागिएको हो । प्रहरी स्रोतका अनुसार सामान्य मतदान केन्द्रमा आठ जना र अतिसंवेदनशील मतदान केन्द्रमा १४ जना सुरक्षाकर्मी खटिनेछन् । आठ जनाको सुरक्षाकर्मी रहने मतदान केन्द्रमा असई वा सईले कमाण्ड गर्नेछन् । त्यस्तै अतिसंवेदनशिल क्षेत्र तथा महानगरपालिका रउपमहानगरपालिका लगायतमा प्रहरी निरीक्षकको नेर्तत्वमा टोली खटाइने प्रहरी प्रधान कार्यालयले जानकारी दिएको छ ।  
सुरक्षाको पहिलो घेरामा नेपाल प्रहरी र म्यादी प्रहरी रहने छन् भने दोस्रो घेरामा सशस्त्र प्रहरी रहनेछ । त्यस्तै मतदान केन्द्रको जिम्मेवारी नेपाली सेनाले सम्हाल्ने छन् । 
चुनावमा भाग नलिने राजनीतिक दलबाट सुरक्षा चुनौती
प्रहरी प्रधान कार्यालयको आतंकवादी गतिविधि तथा राजनीतिक ब्युरो हेर्ने अधिकारीले स्थानीय स्तरमा चुनावी माहोलबारे सूचना संकलन गरी विश्लेषण गर्दै आएको प्रहरीले स्रोत बताएको छ । व्यूरोले आफूले प्राप्त गरेको सूचना र विश्लेषणका आधारमा दुई चरणमा चुनाव गराउन सरकारलाई सुझाव पनि दिएको थियो । तर नेपाली कांग्रेसले एक चरणमै चुनाव हुनु पर्ने अडान राखेसँगै एकै चरणमा हुन लागेको चुनावमा थप सुरक्षा चुनौती हुने प्रहरी स्रोतले बताएको छ । 
यसका सँगसँगै चुनावमा भाग नलिने राजनीतिक दलका कारण थप सुरक्षा चुनौती थपिएको प्रहरीको बुझाई छ । अहिलेसम्म मधेसी मोर्चाले चुनावमा भाग लिने नलिने भन्ने बारे निर्णय भइ सकेको छैन । तर विप्लव नेतृत्वको माओवादी, सिके राउत लगायतका समूहबाट सुरक्षा चुनौति हुने भएकाले उनीहरु माथि प्रहरीले विशेष निगरानी थाल्ने छ । मोर्चाले चुनावमा भाग नलिए तराईलाई अतिसंवेदनशिल क्षेत्रमा राखेर सुरक्षाकर्मी परिचालन गर्नु पर्ने  प्रहरीको राजनीतिक व्यूरो हेर्ने प्रहरी अधिकारीले बताएका छन् । मोर्चासँगसँगै सिके राउत समूहबाट पनि सुरक्षा थ्रेट रहेको प्रहरीको बुझाई छ । 
त्यस्तै पहाडमा नेपाल कम्युनिष्ट पार्टी (विप्लव) समूहबाट सुरक्षा चुनौति हुने प्रहरीको स्रोतको बुझाई छ । हुन पनि विप्लव समूहले चुनाव विथोल्ने भन्दै उमेद्वार कब्जासम्मका रणनीति अपनाइसकेको जनाएको छ । विप्लव समूहले वैशाख १ गतेदेखि चुनावमा भाग लिएका उमेद्वारहरुलाई चुनावभरी कब्जामा लिने रणनीति अपनाएसँगै सुरक्षा चुनौती पनि थपिने देखिन्छ ।  
प्रहरीमा काम गर्ने मनोबल छैन, अभिभावक बिनाको जस्तै भइयो
७२ हजार नेपाल प्रहरीको नेतृत्व यसबेला निमित्त प्रहरी महानिरीक्षक डा. दिनेशचन्द्र पोखरेलले सम्हाल्नु भएको छ । चुनाव आउन दुई महिना पनि बाँकी नरहँदासम्म प्राविधिकतर्फका प्रहरीले आइजिपीको जिम्मेवार सम्हालेका छन् । बिरामीको उपचार गर्ने डाक्टरले प्रहरी महानिरीक्षकको जिम्मेवारी सम्हाले देखिनै सुरक्षा चुनौति थपिदै गएको प्रहरीका एक अधिकृतले नाम उल्लेख नगर्ने सर्तमा बताए । 
प्राविधकतर्फका निमित्त आइजिपी दिनेशचन्द्र पोखरेललाई प्रहरी संगठनको कार्यशैली समेत राम्रोसँग थाहा नभएको उहाँले प्रहरीहरुलाई निर्देशन दिन समेत नसक्ने गरेको प्रहरी अधिकारीहरुले बताएका छन् । ‘प्रहरी संगठन तथा सुरक्षा फौज भनेकै चेन अफ कमाण्डमा चल्ने हो । तर यतिबेला नेपाल प्रहरी अभिभावकबिहिन भएको छ । यस्तो बेला न कसैलाई काम गर्ने जाँगर छ, न गर्नुनै परेको छ’ एक प्रहरी अधिकृतले भने ‘साच्चै भन्ने हो भने यतिबेला अभिभावकबिहिन जस्तै भएको नेपाल प्रहरी । 
अभिभावक बिनाको जस्तै महसुस गरेको नेपाल प्रहरीले यही अवस्थामा चुनावी सुरक्षा दिनुपर्ने जिम्मेवारी छ । यस्तो अवस्थामा जतिसक्दा चाँडो आइजिपी विवादलाई टुङ्ग्याएर चुनावी सुरक्षा रणनीति बनाउनु पर्ने प्रहरी अधिकारी बताउँछन् ।
