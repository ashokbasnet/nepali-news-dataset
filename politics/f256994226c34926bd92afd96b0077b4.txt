​दोस्रो चरणको निर्वाचन सकियो, हिजोभन्दा २८ मत कम खस्यो

काठमाडौं, फागुन २४ – कांग्रेस सभापतिका लागि भएको दोस्रो चरणको निर्वाचन सकिएको छ । आइतबार भन्दा २८ मत कम खसेको निर्वाचन समितिले जनाएको छ ।
३१ सय ६१ कांग्रेस प्रतिनिधिमध्ये आइतबारको निर्वाचनमा ३१ सय ४८ सहभागी भएका थिए भने सोमबार ३१ सय २० जना सहभागी भएका हुन् । बाहिर जिल्लाबाट आएका केही प्रतिनिधि सोमबार बिहानै घर फर्किएकाले कम मत खसेको कांग्रेसले जनाएको छ ।  
सोमबार दिउँसो तीनबजेबाट सुरु भएको मतदान बेलुकी पाैने सात बजेसम्म चलेको थियो । 
पहिलो निर्वाचनमा सभापतिका लागि कसैको पनि ५० प्रतिशतभन्दा बढी मत नआएपछि विधान अनुसार दोस्रो चरणको निर्वाचन भएको हो । 
पहिलो निर्वाचनमा शेरबहादुर देउवाले एक हजार ५ सय ६४ र रामचन्द्र पौडेलले एक हजार १ सय ६० मत प्राप्त गर्नुभएको थियो । अर्का प्रत्याशी कृष्णप्रसाद सिटौलाले ३ सय २४ मत प्राप्त गर्नुभएको थियो ।
