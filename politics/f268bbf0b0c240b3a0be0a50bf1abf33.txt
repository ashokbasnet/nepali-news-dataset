संसद बाहिरका फुर्सदिला सीपी मैनाली : कार्यकर्ताले समेत भेट्न छाडे

काठमाडौं, चैत्र २१ – नेकपा मालेका महासचिव सीपी मैनाली पछिल्लो एक दशक खुवै व्यस्त रहनु भयो । दुईवटै संविधानसभामा सदस्य रहेका उहाँको पार्टीले पहिलो संविधानसभा ९ र दोश्रो संविधानसभामा ५ सिट जितेको थियो ।

सरकार बनाउन नेपाली कांग्रेस, नेकपा एमाले र नेकपा माओवादी केन्द्रको तानातानमा उहाँको दल पर्‍यो । जसको परिणाम समानुपातिकबाट पाएका सिटको मद्दतमा मैनालीले उपप्रधानमन्त्री बन्ने सौभाग्य मात्र हैन, श्रीमती निलम खड्कालाई मन्त्री बनाउने अवसर पनि पाउनुभयो । 
एक दशक ठूला दलका तानातान र कार्यकर्ताको भीडमा रहेका सीपी मैनालीका दिनचर्या हिजोआज भने फेरिएका छन् । उपप्रधानमन्त्री भएका बेला शौचालय जानेसमेत समय नपाउने मैनाली हिजो आज फुर्सदमा हुनुहुन्छ । 
स्थानीय तह, प्रदेश तथा संघीय चुनावमा सीपी महासचिव रहेको पार्टी नेकपा मालेले कतै पनि केहि जितेन । २ वटा संविधानसभामा समानुपातिक सिट पाएको मालेले यो पटकको चुनावमा समानुपातिकमा ३ प्रतिशत थ्रेसहोल्ड कटाउन सकेन । संघीय र प्रदेश संसदमा थ्रेसहोल्ड नकटाएपछि न त माले संसदमा पुग्यो, न त सीपी मैनाली नै सांसद बन्नुभयो । 

चुनाव नजितेपछि र सत्तामा नभएपछि मैनालीको घरमा मात्र हैन कार्यालयमा पनि कार्यकर्ताको भीड छैन । उबेला रातोपुलको कार्यालय र चाबहिलको निवासमा जतिखेरै पनि कार्यकर्ता लामवद्ध हुन्थे । तर अहिले उहाँ कार्यकर्ताबाट त्यागिनु भएको छ ।

मान्छे भेट्न नआउने र खासै काम पनि नभएकाले अधिकांश समय अहिले फुर्सदिलो भएर बितिरहेको मैनाली स्वीकार गर्नुहुन्छ । 
खेल व्यायाममा रुची राख्ने उहाँले खेल व्यायामलाई पनि अघि बढाउन सक्नुभएको छैन । ‘खेल व्यायाम मन पर्छ, यसले स्वास्थलाई फाइदा पनि पुग्छ’, मैनाली भन्नुहुन्छ, ‘तर के नमिलेर के ? मैले यसलाई पनि निरन्तरता दिन सकेको छैन ।’
पत्रपत्रिका पढेर र बिहानी घरमै बिताउने मैनाली चाबहिलबाट रातोपुलमा रहेको पार्टी कार्यालयमा पुग्नुहुन्न । खासै काम नै नहुने र कार्यकर्ता पनि नआउने भएकाले कार्यालयमा पुग्न उहाँलाई जाँगर चल्दैन । संगठनको सामान्य काम र सामान्य भेटघाटमा नै दिन बितेको उहाँ सुनाउनुहुनछ ।
संगठनमा पुगेन ढंग, संसद भवनको ढोका बन्द 
दुईवटै संविधानसभा चुनावमा राम्रो जनमत पाएको मालेले यो पटक राष्ट्रिय पार्टी बन्नका लागि आवश्यक न्युनतम मत प्राप्त गर्न नसक्नुको कारण संगठनमा ध्यान नदिएर नै हो भन्ने सीपीको निष्कर्ष छ ।

‘चलायमान बनाउनुपर्ने संगठनमा ध्यान गएनछ, जनवर्गीय संगठनलाई बेहाल बनाएर चुनावमा गएछौँ, त्यसैले यो हाल भयो’, संसदमा आउन नसक्नुको कारण खोतल्दै मैनाली एक सासमा भन्नुहुन्छ, ‘जनशक्ति परिचालन गर्न सकिएन, सबैभन्दा ठूलो कुरा त पैसा खर्च गर्न सकिएन ।’

न्युनतम मत ल्याउन नसक्दा संसद भवनको ढोका बन्द भएपछि उहाँलाई साना दलप्रति नागरिकको विश्वास टुटेको हो कि जस्तो लाग्न थालेको छ । चुनावअघि वाम एकताको नारा चर्किनु नै साना दलप्रति नागरिकको आशा भरोसा टुट्नुको कारण हो भन्नुहुन्छ उहाँ । नागरिकले साना दललाई विश्वास गर्न छाडे पनि उहाँको हिम्मत भनेको मरेको छैन । ५ वर्षपछि पुनरागमन गर्ने सोच उहाँको छ ‘अबको ५ वर्ष हामी बलियो गरि संगठन बनाउछौँ’, उहाँ भन्नुहुन्छ ‘आउने चुनावमा बलियो उपस्थिति जनाउनेगरि संगठनको काम गर्ने योजनामा छौं ।’
संसद बाहिरको बलियो प्रतिपक्ष 
संसदमा नभएपनि नागरिकको बीचमा रहेर सरकार र सदनलाई बलियो खवरदारी गरिरहेको उहाँको दावी छ । ‘संसद भवन भन्दा सडक धेरै शक्तिशाली हो’ मैनाली भन्नुहुन्छ, ‘त्यसैले रचनात्मक प्रतिपक्षमा नेकपा माले सडकमै रहन्छ ।’
संविधानको मर्म र भावना अनुसार काम नभएकाले निरन्तरको खबरदारीको खाँचो रहेको उहाँ बताउनुहुन्छ । संघीयता अन्तर्गत बनेका प्रदेशहरुका संरचनागत काम, समानुपातिक समावेशिताका बिषयमा भएका अभ्यासहरु सामाजिक न्याय र सुशासनको विषय उहाँको खबरदारीको सूचिमा परेका छन् । 
संसदमा भए धेरै काम गरिन्थ्यो 
संविधान निर्माण गर्दा आफू र आफ्नो पार्टीले महत्वपूर्ण भुमिका निर्वाह गरेको मैनालीको दावी छ । संविधानमा धर्मनिरपेक्षता, समानुपातिक समावेशिता, संघीयताको कार्यान्वयन लगायतको विषयमा आफू र पार्टीले राम्रो अडान लिएको उहाँ गर्वका साथ सुनाउनुहुन्छ । संविधानमा खसआर्य समुदायलाई अन्य भनेर राख्ने तयारी भएको तर आफूहरुले खस आर्य नै राख्नु पर्ने अडान लिएको र त्यसलमा अरुलाई पनि सहमत बनाइ छाडेको उहाँ बताउनुहुन्छ । 

संसदमा थोरै सिट नै जितेर राष्ट्रिय दल हुन सकेको भए पार्टीले तय गरेका मुद्दालाई स्थापित गर्न सजिलो हुन्थ्यो भन्ने उहाँलाई लागेको छ । तर पनि आफ्ना मुद्दा स्थापित गर्न अहिले पनि सडकबाट खवरदारी निरन्तर गरिरहने उहाँको भनाई छ । 

‘जातीय, वर्गिय तथा धार्मिक समानताको लागि थप दवाव आवश्यक छ, सदनमा पुगेको भए हाम्रो भुमिका गहन हुने थियो’, मैनाली भन्नुहुन्छ, ‘संविधानको भावना अनुसार काम गराउने महत्वपूर्ण भूमिकाबाट बन्चित हुनुपर्‍यो ।’
कम्युनिष्ट एकता सत्ता र शक्ति निर्माणको लागि मात्र 
नेपालमा कम्युनिष्ट एकता आवश्यक भएको मैनालीको भनाई छ । तर अहिले चुनावी गठवन्धन हुदै पार्टी एकता गर्न लागेका एमाले र माओवादीलाई अवसरवादी र स्वार्थीको आरोप लगाउनु हुन्छ, उहाँ  । ‘यो एकता शक्ति र सत्ता निर्माणको लागि मात्र हो’ उहाँ भविष्यवाणीको शैलीमा भन्नुहुन्छ, ‘हेर्दै जानुस, भोलि शक्ति र सत्ता भएन भने यी फेरि फुट्ने छन् ।’ 
वाम गठवन्धन भारतको चाहाना र स्वार्थमा बनेको ठोकुवासमेत गर्नुहुन्छ उहाँ । भारतको सोचाई अनुसार निर्माण भएको सरकारले भारतको चाहाना अनुसार काम गरिरहेको र गरिरहने उहाँ बताउनुहुन्छ । 
एमाले र माओवादीको एकता फुट्ने भविष्यवाणी गरे पनि उहाँलाई यो गठबन्धन दिगो बनेमा समृद्धिमा पुगिन्छ कि भन्ने विश्वास पनि छ । त्यसैले मालेलाई पनि गठबन्धनमा लैजाने वा एउटै पार्टी बताउने कुरालाई उहाँ नकार्न सक्नुहुन्छ । 
एकतापछि यी दुई पार्टीको  दस्तावेज कस्तो रहन्छ त्यो महत्वपूर्ण हुने उहाँको बुझाई छ । दस्तावेजको आधारमा नेकपा मालेले पनि गठबन्धनमा छलफल गर्न सक्ने सीपीको भनाइ छ । अब देशलाई समृद्धितर्फको बाटोमा लान एकता बाहेक विकल्प छैन । पर्याप्त छलफल भए पछि एउटै पार्टी बन्न सक्ने सम्भावना रहेको सीपीले बताउनुभयो ।
