बास्तविक द्वन्द्व पीडितले राहत पाएनन्: प्रचण्ड

काठमाडौ, असोज ४ — एकीकृत माओवादीका अध्यक्ष पुष्पकमल दाहाल ‘प्रचण्ड’ले बास्तविक द्वन्द्व प्रभावितले राहत पाउन नसकेको बताउनुभएको छ ।

 

अन्तर्राष्ट्रिय शान्ति दिवसको अवसरमा महिला पुनःस्थापना केन्द्र ओरेक नेपालले बुधवार राजधानीमा आयेजना गरेको ‘मेरो आत्मसम्मान कहाँ छ ?’ विषयक गोष्ठीमा बोल्दै प्रचण्डले द्वन्द्व प्रभावितलाई राहत र क्षतिपूर्तिका लागि भएका सहमति सन्तोषजनक रुपमा कार्यान्वयन हुन नसकेकोमा चिन्ता व्यक्त गर्नुभएको छ ।

‘राहत र क्षतिपूर्ति अहिले सम्म टाठाबाठाले मात्रै पाईरहेका छन्’, अध्यक्ष प्रचण्डले भन्नुभयो, ‘त्यस्तो परिपाटी अन्त्यका लागि हामी गम्भीर बनेका छौँ, अन्य दलपनि यसमा गम्भिर बन्नुपर्यो ।’

बेपत्ता खोजबीन लगायतका आयोग गठनमा भईरहेको ढिलाई प्रति संकेत गर्दै प्रचण्डले त्यस्ता आयोगलाई शक्तिशाली बनाउन ऐन बनाउनु जरुरी भएकाले ऐन बनाउने काम अन्तिम चरणमा पुगेको बताउनुभयो ।

द्वन्द्वपीडितलाई राहत प्याकेज स्वरुप दशैं अघि नै दुई लाख दिने सरकारी घोषणा अनुसार स्थानीय शान्ति समितिलाई सक्रिय बनाएर राहत प्रदान गरिने प्रचण्डले जानकारी दिनुभयो ।

कार्यक्रममा एमाले अध्यक्ष झलनाथ खनालले शान्ति र संविधान पूर्ण भए महिला हिंसा अन्त्य हुने दावी गर्नुभयो । उहाँले महिलालाई ५० प्रतिशत सहभागिताको ग्यारेन्टी गरिनुपर्नेमा जोड दिनुभयो । मधेशी जनाधिकार फोरमका अध्यक्ष उपेन्द्र यादवले विभेद अन्त्यका लागि समानताको अधिकारलाई कानूनमै उल्लेख गरी कडाईका साथ लागू गर्नुपर्ने बताउनुभयो ।
