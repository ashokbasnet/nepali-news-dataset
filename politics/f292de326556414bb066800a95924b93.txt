लाङटाङको मतदान केन्द्र सम्पर्कमा

रसुवा, वैशाख ३१ – रसुवामा अहिलेसम्म ७५ प्रतिशत मतदान भएको छ । दुईदिनदेखि सञ्चारमा आएको गडबडीले सम्पर्कबिहीन भएको लाङटाङको मुन्डु मतदान केन्द्रमा आइतबार दिउँसो सम्पर्क भएको र  त्यहाँ ७७ प्रतिशत मतदान भएको मुख्य निर्वाचन अधिकृत रामराजा उप्रेतीले जानकारी दिनुभयो ।
मौसमले साथ दिएमा मतदान सकिएपछि मुन्डु मतदान केन्द्रको मतपेटिका नेपाली सेनाको हेलिकप्टरमा सदरमुकाम धुन्चे ल्याइने छ । यहाँ कुल ३४ मतदानस्थलमा ४२ मतदान केन्द्र छन् ।
जिल्लाका पाँच गाउँपालिकामा २७ हजार आठ सय ५४ मतदाता छन् । यहाँ शान्तिसुरक्षाको अवस्था मजबुत रहेको र उत्साहपूर्वक मतदान भइरहेको उप्रेतीले बताउनुभयो । रासस
