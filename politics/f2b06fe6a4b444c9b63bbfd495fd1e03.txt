इलाम : सर्वदलीय सहमतिपछि देउमाईमा मतगणना हुँदै

इलाम, असार १५ – इलामको देउमाई नगरपालिकाको मत गणना केही बेरमा सुरु हुने भएको छ ।  
सर्वदलीय बैठकमा अर्धकट्टी सहितको खसालिएको मतपत्रको अर्धकट्टी गोप्य राखेर मतपत्रलाई अन्य मतपत्रमा मिसाएर मत गणना गर्ने सहमति भएपछि मत गणना सुरु गर्ने निर्णय भएको निर्वाचन अधिकृत प्रेमप्रसाद दाहालले जानकारी दिनुभयो । 
अर्धकट्टीसहित मतपत्र मतदातालाई मतदान गर्न दिने मतदान केन्द्रका मतदान अधिकृत धनराज ठाकुरलाई आवश्यक कारबाहीको लागि पत्र लेखि पठाउने समेत निर्णय भएको अधिकृत दाहालले जानकारी गराउनु भएको छ  । 
देउमाई नगरपालिका–३ को महेन्द्रोदय आधारभूत विद्यालयको ‘क’ मतदान केन्द्रका अधिकृत ठाकुरले ९४ थान मतपत्र अर्धकट्टीसहित मतपेटिकामा खसालिएको थाहा भएपछि विवाद भएको थियो । केन्द्रमा १४ सय ८४ मतदाता रहकोमा ८४ प्रतिशत मत खसेको छ ।
