पूर्व लडाकुलाई एकमुष्ट रकम दिएर छनौटस्थलबाटै विदाई गरिने

काठमाडौं, भदौ १८ - सेना समायोजन विशेष समिति बैठकले शिविरमा समायोजन रोजेर बसेका र समायोजनमा पर्न नसक्ने पूर्व लडाकुलाई एकमुष्ट रकम दिएर छनोट स्थलबाटै बिदा गर्ने निर्णय गरेको छ । त्यस्तै स्वेच्छिक अवकास रोजेकालाई दोस्रो किस्ताको रकम कात्तिकको दोस्रो हप्तादेखि उपलब्ध गराउने निर्णय भएको समितिका प्रवक्ता एवं मुख्य सचिव लिलामणी पौडेलले जानकारी दिनुभयो ।

 

समिति बैठकले समायोजानको कार्यतालिका बनाउन र शिविरमा भएका भौतिक संरचनाको विवरण उपलब्ध  गराउन मातहतको सचिवालयलाई निर्देशन पनि दिएको छ । बैठकमा नेपाली काँग्रेस र एमालेका तर्फबाट प्रतिनिधित्व गर्ने समिति सदस्यले शिविरमा भएको भनिएको आर्थिक अनियमितताको छानविन गर्न माग गरेका थिए ।

एमाले महासचिव समेत रहेका समिति सदस्य ईश्वर पोख्रेलले आर्थिक अनियमितताका विषयमा आफूहरुले छानविनको माग गरेको र प्रधानमन्त्री त्यसमा सकारात्मक भएको बताउनुभयो ।  यसअघि बसेको बैठकले भदौ २१ गतेदेखि भर्ना छनोटको प्रकृया थाल्ने निर्णय गरेको थियो । त्यसका लागि पर्सि २० गते भर्ना छनोट टोली र सचिवालयको टोली माओवादी पूर्व लडाकुका सात मुख्य शिविरमा जाने तयारी भएको छ ।
