नेताहरु भन्छन् - भारतीय राष्ट्रपतिको नेपाल भ्रमण सफल, चिसिएको सम्बन्ध तात्यो

काठमाडौं, कात्तिक १९ – भारतीय राष्ट्रपति प्रणव मुखर्जीको तीन दिने नेपाल भ्रमण सफल भएको भन्दै नेताहरुले सकारात्मक प्रतिक्रिया दिएका छन् । मुखर्जीको भ्रमणले पहिले चिसिएको नेपाल भारत सम्बन्ध तातिएको उनीहरुको विश्वास छ । 
डा. मिनेन्द्र रिजाल
नेपाली कांग्रेसका नेता डा. मिनेन्द्र रिजालले अनावश्यक रुपमा भारतलाई गाली गर्दा नेपाललाई नै बेफाइदा हुने बताउनुभएको छ ।
‘भारत हाम्रो छिमेकी मात्रै होइन, नेपालको विकासमा सहयोग पुर्याउने असल मित्र पनि हो’ उहाँले भन्नुभयो । नेता रिजालले नेपालका दुवै छिमेकी मुलुक भारत र चीन ठूलो सम्भावना बोकेर अन्तर्राष्ट्रिय मञ्चमा उभिरहेको अवस्थामा नेपालले पनि त्यसबाट लाभ लिने कुरामा बढी जोड दिनुपर्ने बताउनुभयो । उहाँले भारतीय राष्ट्रपति प्रणव मुखर्जीको तीन दिने नेपाल भ्रमणले चिसिएको नेपाल–भारत सम्बन्धमा न्यानोपनको संकेत देखा परेकोसमेत बताउनुभएको छ ।
शुक्रबार रिपोर्टर्स क्लबमा भएको साक्षात्कारमा नेता डा. रिजालले भारतका राष्ट्रपति मुखर्जीका भ्रमण सदभावपूर्ण भएकोले नेपाल–भारत द्धिपक्षीय सम्बन्धमा सुधार तथा विश्वास बढेको बताउनुभएको हो । ‘मुखर्जीको नेपाल भ्रमण राम्रो हो, महत्वपूर्ण हो, यो हाम्रो लागि पनि खुसीको विषय हो’ उहाँले भन्नुभयो । नेता रिजालले आफू सरकारको प्रवक्ता हुँदा नै नेपाल–भारत सम्बन्ध चिसिएको उल्लेख गर्दै भन्नुभयो, ‘त्यतिवेलै नेपाल–भारत सम्बन्ध चिसिएको हो, अहिले न्यानोपना आएको छ ।’ उहाँले संविधान संशोधनको विषयमा भारतलाई जोड्न नुहने धारणा राख्नुभयो  । 
टोपबहादुर रायमाझी
सत्तारुढ दल नेकपा माओवादी केन्द्रका नेता टोपबहादुर रायमाझीले पनि मुखर्जीको नेपाल भ्रमणले द्धिपक्षीय सम्बन्धमा सुधार आएको बताउनुभएको छ । ‘उहाँको यो सद्भावपूर्ण भ्रमणलाई हाम्रो पार्टीले एकदमै सकारात्मक रुपमा लिएको छ, यो भ्रमणले द्धिपक्षीय सम्बन्ध बलियो बनाउँछ ।’
उहाँले छिमेकीहरुसँगको सम्बन्ध समयसापेक्षित बनाउनुपर्नेमा जोड दिँदै भन्नुभयो, ‘भारत हाम्रो नजिकको साथी हो, हामी धेरै नजिक छौं, कहिलेकाहीँ उतारचढाव रहनु वा आउनु स्वभाविक नै हो ।’
रायमाझीले विगतका कमजोरीहरु सच्याउँदै द्धिपक्षीय सम्बन्ध समय सान्दर्भिक बनाउनुपर्नेमा जोड दिनुभयो । ‘यो भ्रमणले एक आपसको सम्बन्ध सुधार गर्ने मनोविज्ञानको रुपमा मैले लिएको छु ।’ रायमाझीले मुखर्जीको तीन दिने नेपाल भ्रमण पूर्ण रुपमा सफल भएको टिप्पणी गर्नुभयो । 
डा. राजन भट्टराई
नेकपा एमालेका नेता तथा नेपाल–भारत सम्बन्ध प्रवुद्ध समूहका सदस्य डा. राजन भट्टराईले भारतीय राष्ट्रपति मुखर्जीको नेपाल भ्रमण गुडविल भिजिट भएकोले उहाँको भ्रमणले नेपाल–भारत सम्बन्ध सुमधुर बनाउन सकारात्मक योगदान पुर्याएको बताउनुभयो । ‘द्धिपक्षीय सम्बन्ध सही ढंगबाट अघि बढ्न सहयोग पुगेको छ’ उहाँले भन्नुभयो ।
लामो समयदेखि द्धिपक्षीय उच्चस्तरीय भ्रमण हुन नसकिरहेको अवस्थामा भारतीय राष्ट्रपति मुखर्जीको भ्रमण हुनु सकारात्मक भएको टिप्पणी गर्दै भट्टराईले भन्नुभयो, ‘यस्ता खाले भ्रमणले द्धिपक्षीय सम्बन्ध सकारात्मक दिशामा अघि बढ्न मद्दत पुग्छ, राजनीतकि सम्वादमा देखिएको ग्याप अन्त्य हुन्छ ।’ नेपालको राष्ट्रपति विद्या भण्डारीको पनि छिट्टै भारत भ्रमण हुने भएकोले द्धिपक्षीय सम्बन्ध थप मजबुद हुने उहाँको विश्वास थियो । 
जितेन्द्र देव
फोरम लोकतान्त्रिकका नेता जितेन्द्र देवले राष्ट्रपति मुखर्जीको तीन दिने नेपाल भ्रमणले नेपाल–भारतबिचको द्धिपक्षीय सम्बन्ध विश्वासमा परिणत भएको दाबी गर्नुभएको छ । ‘उहाँको भ्रमणसँगै द्धिपक्षीय सम्बन्ध र आपसी हितका विषय गहन छलफल भएको छ, उहाँको भ्रमण अत्यन्तै सफल भयो ।’ मुखर्जीको सफल भ्रमणको दुरगामी फाइदाहरु पछि थाहा हुने समेत उहाँको दाबी थियो । 
उहाँले विगतमा जे भएपनि अब त्यसलाई बिर्सिएर अब २१ औं शताब्दी अनुसार द्धिपक्षीय सम्बन्धहरुलाई अघि बढाउनतर्फ ध्यान दिनुपर्ने बताउनुभयो । उहाँले भारत र चीनसँगको नेपालको सम्बन्धमा अब पूरानो आईडियोलोजीले काम नगर्ने समेत तर्क गर्नुभयो । 
महेन्द्र राय यादव
मधेसी मोर्चाका नेता महेन्द्र राय यादवले पनि मुखर्जीको नेपाल भ्रमण अत्यन्तै सफल भएको टिप्पणी गर्नुभएको छ । ‘उहाँको भ्रमण हामी सबैको लागि खुसीको विषय हो, उहाँको भ्रमणले नेपाल र भारतबिचको सम्बन्धमा आपसी विश्वास बढाएको छ ।’
विगतमा चिसिएको नेपाल–भारत सम्बन्ध मुखर्जीको तीन दिने नेपाल भ्रमणले सुधार गरेको समेत उहाँको दाबी थियो । विगतका सरकारले नै संविधान अनुमोदन गर्नको लागि भारतसँग अनुनय विनय गरेको आरोप लगाउँदै उहाँले भन्नुभयो, ‘हामीले त अधिकारमात्रै मागेका हौं, हामीले भारतलाई कहिल्यै विन्तिपत्र हालेका थिएनौं र छैनौं ।’
