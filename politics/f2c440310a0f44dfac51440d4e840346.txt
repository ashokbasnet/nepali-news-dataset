शक्ति सकिएकी सहानालाई बिर्सिए सारथीले

मिलन तिमिल्सिना/उज्यालो ।
काठमाडौ, असार २० – मुलुकको दोस्रो ठूलो दल नेकपा एमाले यतिबेला तामझामका साथ नवौं महाधिवेशनमा जुटेको छ ।
भावी नेतृत्व आफ्नो पक्षमा पार्न नेता कार्यकर्ता सबथोक छोडेर लागेका छन् । पार्टीका वरिष्ठ नेता माधवकुमार नेपाल र संसदीय दलका नेता केपी शर्मा ओली प्यानल सहित मैदान उत्रिसकेका छन् । बाहिर पार्टी एकताको कुरा गरेपनि भित्रभित्रै गुटगत अभियानले तिव्रता पाएको छ । एमालेका सबै नेता कार्यकर्तालाई महाधिवेशनको माहोलले छपक्कै छोएको छ ।
तर पार्टीकी एकजना हस्ती सहाना प्रधान यी सबै माहोलबारे बेखबर हुनुहुन्छ । गुटगत भेलामा जुटेका कुनै पनि नेता कार्यकर्ताले बिरामी भएर थलिएकी सहानालाई सम्झने फुर्सद पाएका छैनन् । विहीबारको उद्घाटन समारोहमा बोल्ने नेताहरुले उहाँको योगदानको चर्चा गर्नु त परको कुरा, स्वास्थ्य लाभको कामना गर्ने आवश्यकता समेत ठानेनन् ।  उद्घाटन समारोहमा बोल्ने शीर्ष नेताहरुले शान्ति, संविधान र देश विकासको ठूला कुरा गरे । पहिलेका त्याग, योगदान तथा भावी कार्यदिशाको बखान गरे । छाडेर गएका नेताहरुको चर्चा गरे । तर ओछ्यानमा थलिएकी जिउँदो इतिहास सहाना प्रधानको नाम समेत लिएनन् ।
‘सहाना कमरेड अहिले शक्तिमा हुनुहुन्न, उहाँको नाम लिएर लाभ नहुने भएपछि नेताहरुले नसम्झेका हुन्’ एमाले नेतृ रामकुमारी झाँक्रीले गुनासो पोख्दै भन्नुभयो, ‘शक्तिको पछाडि लागेका शीर्ष नेताहरुले सहानाको योगदान भुले ।’
२००४ सालदेखिको राजनीतिक संघर्षमा खारिएकी र २०४७ सालको जन आन्दोलनकी सह–कमाण्डर सहाना प्रधानको छुट्टै परिचय र इतिहास छ । २००४ सालमा राणाविरोधी नारा लगाउने कनकलता, स्नेहलता, साधनासहितका चार महिलामध्ये सहाना पनि एक हुनुहुन्थ्यो । त्यसपछि सधैं महिला मुक्ति र नागरिक अधिकारको आन्दोलनकी अगुवा सहाना एमालेकी शीर्ष नेताहरुमध्ये पर्नुहुन्छ । तर जबदेखि उहाँ बाहिरफेर हिँड्न नसकेर थला पर्नुभयो, त्यसपछि उहाँलाई पार्टी नेताहरुले सम्झन छाडे ।
पहिलो संविधानसभा चुनावपछि उहाँ लर्याङतर्याङ गरेर हिँड्नुहुन्थ्यो । तर व्यथाले च्यापेपछि हिँड्न सक्नुभएन । थला परेर घरमै बस्नुपर्यो । दोस्रो संविधानसभा चुनावमा आफ्नो पार्टीले दोस्रो स्थान हासिल गर्न सफल भएको खुशीको कुरा पनि एमाले नेताहरुले उहाँलाई बाँडेनन् । दुई वर्षसम्म बोल्न र हिँड्न मात्रै नसक्ने सहानालाई अहिले मस्तिष्कघात भएको छ । एक महिनाअघि बल्खुको बयोधा अस्पतालको आइसीयूमा भर्ना गरिएकी सहानालाई अहिले वार्डमा सारिएको छ । तर अवस्था उस्तै रहेको छोरा उमेशले जानकारी दिनुभयो । उहाँका अनुसार अस्पताल भर्ना हुने बित्तिकै पार्टी नेताहरु उहाँलाई भेट्न पुगेका थिए । त्यसपछि अत्तोपत्तो छैन ।
विक्रम संवत १९८४ सालमा जन्मेकी सहाना गएको १५ गतेदेखि ८८ वर्ष टेक्नुभयो । ८० नाघ्ने बित्तिकै उहाँलाई बुढ्यौलीले सताउन थालेको हो । पहिले व्यथा थिएन, बोल्न र हिँड्न मात्र सक्नुहुन्नथियो । अहिले व्यथा देखियो, केही कुराको चाल समेत पाउनुहुन्न । पहिले थला पर्दा पनि पार्टी नेताहरुले उहाँको खासै वास्ता गरेनन् । अहिले पनि गरेका छैनन् ।  ‘अरु त के गर्नुपथ्र्यो र, सञ्चो बिसञ्चो के छ भनेर सोध्नु नै ठूलो कुरो हो नि, त्यो पनि छैन’ छोरा उमेशले भन्नुभयो ‘आमाको प्राण गएपछि तोप पड्काउने र झण्डा ओढाउने मात्र हुन्, अरु त के गर्लान् र ?’
मुलुकको हरेक परिवर्तनमा साक्षी र सहभागी सहानालाई २०६४ सालको निर्वाचनपछि भावी राष्ट्रपतिको रुपमा चर्चा गरिएको कुरा आम मानिसले अझै सम्झेका छन् । तर नेकपा एमाले पार्टी र त्यसका नेताले चाहिँ सहाना प्रधानलाई खोला तरेपछि बिर्सेको लौरो जत्ति पनि सम्झेका छैनन् । अरु बेला त सम्झेनन् नै ।
अहिले अस्पतालमा बेहोस अवस्थामा उपचार गराइरहेकी सहानालाई महाधिवेशनको मैदानबाट स्वास्थ्य लाभको कामना गर्न समेत नेताहरुले भ्याएनन् । ‘उद्घाटन समारोहमा सहभागी हुन नपाएका कार्यकर्ताले प्रदर्शन गर्दा खेद व्यक्त गर्न सक्ने महासचिवले उद्घोषणको क्रममा सहानाको नाम लिन सक्नुभएन’ नेतृ झाँक्रीले आक्रोश ब्यक्त गर्नुभयो ।
