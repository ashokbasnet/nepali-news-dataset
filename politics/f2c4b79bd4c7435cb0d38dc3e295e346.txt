सम्पत्ति सुद्धिकरण सम्बन्धी विधेयक ल्याउने सरकारको निर्णय

काठमाडौं, असार ३ - सरकारले अध्यादेशमार्फत सम्पत्ति सुद्धिकरण सम्बन्धी २ वटा विधेयक ल्याउने निर्णय गर्दै विधेयक राष्ट्रपति समक्ष पेश गरेको छ । प्रधानमन्त्री बाबुराम भट्टराईले शीतलनिवास पुगेर आइतवार बेलुकी २ वटा अध्यादेश राष्ट्रपति समक्ष पेश गर्नुभएको हो । बेलुकी प्रधानमन्त्री भट्टराईले सदन नभएकोले अत्यन्तै महत्वका अध्यादेश पेश गरेको उहाँका राजनीतिक सल्लाहकार देवेन्द्र पौडेलले जानकारी दिनुभयो । 

 

मन्त्रीपरिषद वैठकले पारस्परिक कानुनी सहायता सम्बन्धि अध्यादेश र सुपुर्दगी सम्बन्धि अध्यादेश राष्ट्रपतिसमक्ष पेश गरेको हो । उपप्रधानमन्त्री नारायणकाजी श्रेष्ठ र माओवादी भित्र पूर्व एकता केन्द्रका केही नेताको फरकमतबीच प्रधानमन्त्रीले अध्यादेश लगेको स्रोतले जनाएको छ । कामचलाउ सरकारले ल्याउने अध्यादेश जारी नगर्न विपक्षी दलले राष्ट्रपति रामवरण यादवसमक्ष विपक्षी दलले निरन्तर दबाब दिइरहेपनि सरकारले अध्यादेश ल्याउन थालेको छ । 

तत्काल विधेयक जारी नगरे देश कालोसूचिमा पर्ने भन्दै सरकारले विधेयक ल्याउनुको विकल्प नभएको बताउदै आएको छ । भेटमा प्रधानमन्त्रीले सोमवारदेखि शुरु गर्ने ब्राजिल भ्रमणबारे पनि राष्ट्रपतिलाई जानकारी गराउनुभएको थियो ।
