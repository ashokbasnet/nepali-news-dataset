बाबुरामलाई ओलीको कटाक्ष - कर्कलोलाई बञ्चरो चलाउनु पर्दैन

किरण लोहनी/उज्यालो । 
गोरखा, कात्तिक २९ – आसन्न चुनावमा तालमेल गरेका वाम गठबन्धनका नेताहरु केपी शर्मा ओली र पुष्पकमल दाहाल प्रचण्डले नयाँशक्ति पार्टी नेपालका संयोजक एवं गोरखा क्षेत्र नम्बर २ का उम्मेदवार डाक्टर बाबुराम भट्टराईको चर्को आलोचना गरेका छन् । 
गोरखाको पालुङटारमा भएको चुनावी सभालाई सम्बोधन गर्दै दुबै नेताले भट्टराईसँगै नेपाली कांग्रेसको पनि आलोचना गरेका हुन् । कार्यक्रमलाई सम्बोधन गर्न फरक फरक हेलिकप्टरमा कार्यक्रमस्थल पुगेका नेताहरुले अब देश चलाउने जिम्मा वामपन्थीहरुको काँधमा आएको पनि बताए । कार्यक्रमका प्रमुख अतिथि बनाइएका एमाले अध्यक्ष ओलीले मंसिर १० र २१ गते देशमा वामपन्थी आँधीतुफान आउने दावी गर्नुभयो । कांग्रेसतर्फ लक्षित गर्दै ओलीले भन्नुभयो, ‘यो आँधीवेहरीले अब बूढो रुखसुख केही बाँकी राख्दैन ।’ 
ओलीले नेपाली कांग्रेसबाट शेरबहादुर देउवा नै देशको अन्तिम प्रधानमन्त्री भएको पनि बताउनुभयो । गोरखामा नयाँशक्तिका भट्टराईसँग कांग्रेसले गरेको चुनावी तालमेलको पनि उहाँले आलोचना गर्नुभयो । ‘यो ठाउँका कांग्रेसप्रति माया लाग्छ, चुनावका बेला यसो आफ्नो रुख बोकेर हिँड्न पनि पाउनुभएन’ कांग्रेस कार्यकर्ताप्रति लक्षित गर्दै उहाँले भन्नुभयो, ‘पार्टीले आँखा रोज्यो, अब के गर्नु त्यो आँखो निकालेर हातमा बोकेर हिँड्नु भएन, म गोरखाका इमान्दार कांग्रेस कार्यकर्ताप्रति समवेदना ब्यक्त गर्छु ।’ कांग्रेस अब विपि र गणेशमानको पालाको जस्तो नरहेको भन्दै उहाँले वाम गठबन्धन बनेकामा कांग्रेस आत्तिएको दोहोर्‍याउनु भयो । ओलीले नयाँशक्ति पार्टीका संयोजक भट्टराईलाई कांग्रेसको मतियार र भरिया बनेको भन्दै बबुराको संज्ञा दिनुभयो । 
नयाँशक्ति पार्टीका सबैजसो नेता कार्यकर्ता वाम गठबन्धनमा आइसकेको भन्दै ओलीले भन्नुभयो, ‘अब त एकजना अध्यक्ष र केही कलाकार बाँकी छन् भन्ने सुनेको छु’ पार्टीभित्रै बाबुराम एक्लो बन्दै गएको भन्दै ओली भन्नुहुन्छ, ‘बिचरा, म उहाँको धेरै आलोचना पनि गर्दिन, कर्कलोलाई बञ्चरो चलाउनु जरुरी छैन ।’ एमाले अध्यक्ष ओलीले चुुनाव लगत्तै पार्टी एकता हुने स्पष्ट पार्नुभयो । चुनावअघि हतारो भएकाले एकता गर्न नसकिएको भन्दै उहाँले अब एमाले र माओवादी बिचको एकतालाई कसैले रोक्न नसक्ने पनि बताउनुभयो ।
