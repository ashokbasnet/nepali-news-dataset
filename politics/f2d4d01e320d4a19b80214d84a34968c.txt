चुनाब कसैले रोक्न सक्दैन: कोइराला

नेपालगञ्ज, साउन १५ – नेपाली काङ्ग्रेसका सभापति सुशील कोइरालाले मंसिर ४ गतेको संविधानसभा चुनाव कसैले रोक्न नसक्ने दावी गर्नुभएको छ ।
नेपाली कांग्रेस बाँके क्षेत्र नम्बर १ ले कोहलपुरमा मंगलबार गरेको कार्यक्रममा सभापति कोइरालाले कुनै पनि शक्तिले चुनाव रोक्न नसक्ने र अहिले विरोधमा रहेका सबै दल चुनावमा सहभागी हुने दाबी गर्नुभयो ।
लोकतन्त्रमा सबै समस्याको समाधान चुनाव मात्रै भन्दै कोइरालाले चुनावबाट कोही पनि भाग्न नहुने बताउनुभयो ।
यस्तै नेपाली कांग्रेसका उपसभापति रामचन्द्र पौडेलले नेकपा माओवादी सहमतिमा नआए पनि चुनाव हुने दावी गर्नुभएको छ । नेपाली कांग्रेसको प्रशिक्षक प्रशिक्षण कार्यक्रमको सानेपामा मंगलबार समापन गर्दै पौडेलले मंसिर ४ गते कुनै पनि हालतमा चुनाव नरोकिने दाबी गर्नुभयो ।
मोहन वैद्य नेतृत्वको नेकपा माओवादी चुनावमा विश्वास नगर्ने भएकोले नेकपा माओवादी चुनावमा आएन भन्दैमा रोकिन नहुने बताउनुभयो ।
‘वैद्य नेतृत्वको नेकपा माओवादी ब्यालेटमा विश्वास गर्ने पार्टी होइन’ पौडेलले भन्नुभयो ‘यस्तो पार्टी आएन भनेर चुनाव रोकिन्न, मंसिर ४ मा चुनाव हुन्छ ।’ नेपाली कांग्रेसका वरिष्ठ नेता शेरबहादुर देउवाले संविधान बनाउने भए कांग्रेसले जित्नुको विकल्प नभएको दावी गर्नुभयो ।
