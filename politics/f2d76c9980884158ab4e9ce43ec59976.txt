नयाँ गभर्नरको नाम सिफारिस गर्न समिति गठन, आधा दर्जन निकायमा राजनीतिक नियुक्ति

काठमाडौं, फागुन १२ – सरकारले नेपाल राष्ट्र बैंकका गभर्नरको नाम सिफारिस गर्न अर्थमन्त्री डा. रामशरण महतको अध्यक्षतामा तीन सदस्यीय समिति गठन गरेको छ । मन्त्रीपरिषद्को मंगलबार बसेको बैठकले  अर्थमन्त्री डा. महतको अध्यक्षतामा पहिलो गभर्नर हिमालयशमसेर जबरा र नेपाल राष्ट्र बैंकका संचालक समितिका पूर्व सदस्य डा. पार्थिवेश्वरप्रसाद तिमिल्सिना सदस्य रहेको समिति गठन गरेको हो ।
राष्ट्र बैंकका गभर्नर डा. युवराज खतिवडाको ५ वर्षे कार्यकाल आगामी चैत ५ गते सकिंदै छ । राष्ट्र बैंकमा बहालवाला गभर्नरको कार्यकाल नसकिंदै नयाँ गभर्नरको नियुक्ति गर्ने परम्परा छ । सिफारिस समितिले गभर्नरका लागि राष्ट्र बैंकका एक जना डेपुटी गभर्नरसहित तीन जनाको नाम सिफारिस गर्नुपर्नेछ ।
सिफारिस समितिले गर्ने सिफारिसका आधारमा सरकारले गभर्नरको नियुक्ति गर्ने कानूनी व्यवस्था छ । प्रधानमन्त्री सुशील कोइरालाका आर्थिक सल्लाहकार डा. चिरञ्जिवी नेपाल, राष्ट्रिय योजना आयोगका पूर्वउपाध्यक्ष डा. शंकरप्रसाद शर्मा, पूर्वसचिवद्वय रामेश्वर खनाल र युवराज भुषाल लगायत गभर्नर हुने दौडमा छन् ।
मन्त्रीपरिषद् बैठकले आधा दर्जन निकायमा राजनीतिक नियुक्ति पनि गरेको छ । मन्त्रीपरिषद् बैठकले उदयपुर सिमेण्ट उद्योग लिमिटेडको महाप्रबन्धकमा सुरेन्द्र पौडेल, राष्ट्रिय उत्पादकत्व तथा आर्थिक विकास केन्द्रको महाप्रबन्धकमा अञ्जना ताम्राकार, खुला विश्वविद्यालय पूर्वाधार विकास समितिको कार्यकारी निर्देशकमा राजेश अग्रवाल तथा उच्चस्तरीय प्रशासन सुधार सुझाव कार्यान्वयन समितिको अध्यक्षमा काशिराज दाहाललाई नियुक्त गर्ने निर्णय गरेको छ ।
यस्तै सरकारले नेपाल कानुन आयोगको रिक्त सदस्यमा दुर्गाप्रसाद अर्याल, विजया अर्याल र बलबहादुर राईलाई नियुक्त गरेको छ भने राष्ट्रिय दलित आयोगमा पनि सदस्यहरु र सदस्यसचिवको नियुक्तिको निर्णय गरेको छ । सरकारले राष्ट्रिय गीतका संगितकार अम्बर गुरुङको उपचारको सबै खर्च व्यहोर्ने निर्णय पनि गरेको सूचना तथा संचारमन्त्री डा. मिनेन्द्र रिजालले जानकारी दिनुभयो ।
