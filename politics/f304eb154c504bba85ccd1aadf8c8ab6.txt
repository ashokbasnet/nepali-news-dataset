बन्दले सर्वसाधारणलाई सास्ती

काठमाडौं, कात्तिक २६ – नेकपा–माओवादी नेतृत्वको मोर्चाले आह्वान गरेको चक्काजामका कारण मंगलबार सडकमा गाडी कम चलेका छन् ।
सामान्य दिनमा जस्तो नभएपनि सोमबारको तुलनामा चहलपहल बढि देखिएको ट्राफिक प्रहरी महाशाखाले जनाएको छ । काठमाडौं उपत्यकाभित्र साझा बस तथा केही माइक्रो बस र टेम्पोहरुले आफ्नो सेवालाई निरन्तरता दिएका छन् । राजमार्गमा सुरक्षाकर्मीको स्कर्टिङमा गाडी चलाइएको प्रहरीले जनाएको छ ।
तर पर्याप्त गाडी नचल्दा यात्रुले सास्ती व्यहोर्नुपरेको छ । मोर्चाले बन्दको क्रममा आगजनी र तोडफोड गर्न थालेपछि व्यवसायीले ढुक्क भएर गाडी चलाउन आँट नगरेका हुन् । सरकारले भने सुरक्षा व्यवस्था प्रभावकारी भएकाले निर्धक्क भएर गाडी चलाउन अनुरोध गरेको छ ।
सरकारले बन्दका बेला चलेका गाडीमा भएको क्षतिको रकम तत्कालै उपलब्ध गराउने निर्णय पनि गरेको छ । सडकका ठाउँठाउँमा सोमबार जस्तै सेना र प्रहरी तैनाथ छन् । बन्दकर्ता देख्ने वित्तिकै पक्राउ गरिहाल्ने सरकारी रणनीति भएकाले मोर्चाका कार्यकर्ता सडकमा निस्केका छैनन् ।
सोमबार एक दिन देशव्यापी आमहडताल आह्वान गरेको मोर्चाले मंगलबार यातायात बन्द गरेको हो । मोर्चाले शिक्षणसंस्था, बजार, कलकारखाना बन्द नगर्ने बताएको छ ।
चुनावमा भाग लिन पाउने नागरिकको अधिकारलाई प्रभावित हुने गरी बन्द, चक्काजाम नगर्न राष्ट्रिय तथा अन्तर्राष्ट्रिय समुदायले आग्रह गरेका छन् ।
