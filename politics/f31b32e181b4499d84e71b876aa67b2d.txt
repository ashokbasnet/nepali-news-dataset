एमालेले भन्यो ‘संविधान नबन्नुमा हामी पनि दोषी’

काठमाडौ, असार २१ – नेकपा एमालेले संविधानका अन्तरवस्तुबारे समयमा नै पार्टीको दृष्टिकोण बनाउन नसक्नु अघिल्लो संविधानसभामा पार्टीको मुख्य कमजोरी रहेको स्वीकार गरेको छ ।
काठमाडौमा चलिरहेको नवौं महाधिवेशनमा अध्यक्ष झलनाथ खनालद्वारा प्रस्तुत राजनीतिक प्रतिवेदनमा एमालेले अघिल्लो संविधान सभा असफल हुनुमा आफ्नो पनि गल्ती रहेको स्वीकार गरेको हो ।
संविधानसभा असफल हुनुको मुख्य दोष एकीकृत माओवादीलाई दिएपनि एमालेले संघीयताको ढाँचा, आत्मनिर्णयको अधिकार जस्ता विषयमा पार्टीका सभासदमा हुर्किएको गलत मान्यतालाई समयमा नै नियन्त्रण गर्न नसक्नु आफ्नो कमजोरी भएको बताएको छ ।
आफ्नै पार्टीका सभासद बिभाजित भएका र उनीहरुलाई पार्टीसँगको संबन्ध र तिनको सीमाका बारेमा सजग गराउन नसक्दा अघिल्लो संविधानसभामा भूमिका प्रभावकारी हुन नसकेको एमालेले स्वीकार गरेको छ । एकीकृत माओवादीको अस्थिर अविश्वसनीय र गलत नीतिका कारण संविधानसभा असफल भएको एमालेको दावी छ ।
एमालेले सत्ता साझेदार नेपाली कांग्रेसलाई पूँजिपति वर्गको प्रतिनिधि भन्दै सम्झौतापरस्त र राष्ट्रियताको विषयमा ढुलमुले भएको आरोप लगाएको छ । कांग्रेस सत्तामा पुग्नासाथ सर्वसत्तावादी चरित्र देखाउने र नागरिकको सामाजिक आर्थिक अधिकारप्रति अनुदार रहने गरेको एमालेको आरोप छ ।
खुलाबजार अर्थतन्त्र, निजीकरण र उदारीकरणको नाममा कांग्रेसले अबलम्बन गरेको नीतिले नेपालमा आर्थिक विषमता बढाएको, सार्वजनिक क्षेत्रमा राज्यको लगानी कटौती भएको, किसानलाई सिमान्तकृत गरेर द्वन्द्वको विजारोपण गरेको एमालेको दस्तावेजमा उल्लेख छ । पटकपटक मुलुकका लागि गलत र हानिकारक निर्णय गरेको भन्दै दस्तावेजमा कांग्रेस अहिलेपनि नागरिकको हित अनुरुप सामाजिक आर्थिक रुपान्तरणका कार्यक्रम ल्याउन तयार नभएको आरोप पनि लगाएको छ ।
एकीकृत माओवादीलाई उग्र वामपन्थी धारको प्रतिनिधि भन्दै एमालेले सत्ताका लागि जस्तोसुकै शक्तिसँग पनि हात मिलाउन तयार हुने आरोप लगाएको छ । मुलुकमा माओवादीकै कारण जातीय क्षेत्रीय अतिवादको विजारोपण भएको भन्दै एमालेले हेटौडा महाधिवेशनपछि भने माओवादी उग्रवामपन्थी बाटोबाट केही हदसम्म अलग भएको विश्लेषण गरेको छ । पछिल्लो समयमा नेकपा माओवादीसँगको सहकार्यले एकीकृत माओवादीका आगामी नीतिहरु अझ अष्पष्ट भएको दस्तावेजमा उल्लेख छ ।
नेकपा माओवादीलाई भने एमालेले कम्युनिष्ट आन्दोलनको उग्र र जडसूत्रवादी धारको पछिल्लो प्रतिनिधि भनेको छ । त्यस्तै मधेशवादी र क्षेत्रीय दलहरु अवसरवादी भएको उसको ठम्याई छ । कुनैबेला पञ्चायतमा पर्याप्त लाभ उठाएका र कांग्रेसका सरकारमा पटक पटक लाभको स्थानमा पुगेकाहरु तराई मधेशमा यथास्थितिवादको संवाहक बनेको एमालेकोे ठहर छ ।
यिनीहरुमध्ये धेरैले तराईको आपराधिक संगठनसँग साँठगाँठ गरेको राष्ट्रिय हितको उपेक्षा र मिलेर बसेको मधेशी समुदायमा सामाजिक सद्भाव खल्बल्याउने काम गरेको गम्भिर आरोप पनि एमालेले लगाएको छ । अरु कसैलाई गतिलो नदेखेको एमालेले आफुलाई भने निम्नमध्यम वर्ग र राष्ट्रिय पूजिपतिहरुको प्रतिनिधित्व गर्ने पार्टी भएको दावी गरेको छ ।
२०६४ सालमा आन्तरिक कमजोरी र माओवादीले सिर्जना गरेको त्रासका कारण तेश्रो भएपनि गएको संविधानसभा चुनाबमा सकारात्मक भूमिकाद्वारा दोश्रो शक्तिको रुपमा स्थापित भएको एमालेले प्रतिबेदनमा उल्लेख गरेको छ ।
