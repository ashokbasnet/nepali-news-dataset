एमाओवादी बैठक शुक्रबारसम्मका लागि स्थगित

काठमाडौं, जेठ ८ - (अपडेट) एकीकृत नेकपा माओवादीको केन्द्रीय समितिको बैठक बिहीबारका लागि सकिएको छ ।
बिहीबारको बैठकमा थपिएका डा. बाबुराम भट्टराईसहितका नयाँ केन्द्रीय सदस्यहरुलाई अध्यक्ष प्रचण्डले पद तथा गोपनियताको शपथ ग्रहण गराउनु भएको थियो ।
बैठकमा नेता डा. बाबुराम भट्टराईसहितका नेताहरुको पनि उपस्थिति रहेको थियो । बैठकमा अध्यक्ष प्रचण्डले नेता बाबुराम भट्टराईले राखेको धारणा सही भएको बताउँदै पार्टी पुरानै ढंगले सञ्चालन गर्ने बिषयमा विगतदेखि नै छलफल र बहस भएको र यसको खाँचो पनि रहेको बताउनुभयो ।
बैठकलाई सम्बोधन गर्दै नेता डा. भट्टराईले पार्टीभित्र स्वस्थ मैत्रीपूर्ण ढंगले दुईलाइन संघर्ष व्यवस्थित होस् र पार्टी क्रान्तिकारी नयाँ शक्तिका रुपमा विकास होस् भन्ने मेरो आशय भएको बताउँदै यो भन्दा बाहिर नयाँ शक्तिको खोजी गर्ने भन्ने मेरो आशय नभएको बताएको बैठक पश्चात प्रवक्ता दीनानाथ शर्माले जानकारी दिनुभयो ।
उहाँले नेता भट्टराईले आफूहरु यही पार्टीलाई नयाँ दिशा दिन सहमत भएको उल्लेख गरेको बताउनुभयो । पार्टी केन्द्रीय समितिको खाली रहेको २ जनाको ठाउँमा थपिएको छ । खाली ठाउँमा थपिएका दुईजनामा पुष्पा घर्ती र उपेन्द्र शाह रहनुभएको छ । अब पार्टीमा १ सय ५१ जनाको पूर्ण केन्द्रीय सदस्य भएको बताउनुभयो ।
बैठक खुसियाली भएको भएको प्रवक्ता शर्माको भनाई थियो । बैठक शुक्रबार बिहान ११ बजे बस्ने प्रवक्ता शर्माले जानकारी दिनुभयो । बिहीबारको बैठकमा अध्यक्ष प्रचण्डले पेस गर्नुभएको प्रस्ताव पारित भईसकेको र बिहीबारको बैठकमा पुनः पेस भएर पारित भएको प्रवक्ता शर्माले जानकारी गराउनुभयो ।
