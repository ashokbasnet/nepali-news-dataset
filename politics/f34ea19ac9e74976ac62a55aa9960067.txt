जबरजस्ती चुनाव गरे देश बर्बाद हुन्छ : महतो

वैद्यनाथ यादव/उज्यालो । 
सप्तरी, जेठ २७ – राष्ट्रिय जनता पार्टी नेपालका अध्यक्ष मण्डलका राजेन्द्र महतोले स्थानीय तहको चुनाव जबरजस्ती गराउन खोजिए देश बर्बाद हुने बताउनुभएको छ । प्रेस मञ्च नेपालले शनिबार राजविराजमा गरेको पत्रकार सम्मेलनमा उहाँले संविधान संशोधन बिना कुनै पनि हालतमा राजपा चुनावमा नजाने दावी गर्नुभयो । 
‘मधेसमा जबरजस्ती चुनाव गराउन खोजिए तत्कालिन माओवादीको जन विद्रोह जस्तै अवस्था आउन सक्छ यतिमात्र होइन देश वर्वाद हुन्छ’ उहाँले भन्नुभयो । आश्वासनमा विश्वास गर्ने आधार नरहेको भन्दै नेता महतोले अहिले मिडियाहरुले राजपाको विषयमा थरीथरीका भ्रमहरु फैलाउने कार्यमा लागेकोले त्यस्ता भ्रममा नपर्न आग्रह गर्नुभयो । ‘मिडयाहरुसँग हाम्रो विनम्र आग्रह छ, मधेस के चाहन्छ ? के भन्छ मधेश ? यति कुरा कमसेकम लेखिदिनुस् ।’
उहाँले भन्नुभयो ‘हामी जनताको भावना अनुसार नै ६ वटा मधेसवादी पार्टीहरु एक भयौं र अहिले पनि हामी जनताकै भावना अनुसार चल्नेछौं ।’ आन्दोलनमा ज्यान गुमाएकाहरुलाई शहीद घोषणा नभएको, आन्दोलनकारीहरुमाथि लगाइएको झुठा मुद्दा फिर्ता हुन नसकेको, स्थानीय तहको संरचना बढाउन नसकेको, भाषा, नागरिकता लगायतका महत्वपूर्ण सवालहरुलाई सम्बोधन नभईकन आफूहरुको चुनावमा नजाने प्रतिवद्धता फेरि गर्नुभयो । संविधान पुनर्लेखनको कुरा गर्नेहरु मधेसको मुद्दाबाट बिमुख भएको आरोप लगाउँदै उहाँले भन्नुभयो ‘संविधान संशोधन हँुदैन भने चुनाव पनि हुँदैन ।’
मुद्दा छाडेर हामी चुनावमा कदापि जादैनौं : राजकिशोर
राजपाका अध्यक्ष मण्डलका अर्का राजकिशोर यादवले राजपा समेत चुनावमा जान लालायित रहेको भनी गलत प्रचार भईरहेकोले त्यसमा कुनै सत्यता नरहेको बताउनुभयो । ‘राजपा दल दर्ता र चुनाव चिन्हकै लागि आन्दोलन गरिरहेको कुरामा रतिभर सत्यता छैन, संविधान संशोधन बिना चुनावमा जाने कुरा भ्रम मात्र हो’ उहाँले भन्नुभयो ‘हामीहरुसँग ६ वटा पार्टीको ६ वटा चुनाव चिन्ह सुरक्षित छ, त्यसैले मुद्दा छाडेर हामी चुनावमा कदापि जादैनौं ।’
संविधान संशोधन बिना चुनावमा गए मधेसीमाथिको उत्पीडन कायमै रहने तर्क गर्दै नेता यादवले पहिला संविधान गरेर अनि मात्र चुनाव अघि सारे आफूहरु पनि पछाडि नहट्ने तर्क गर्नुभयो । मञ्चका जिल्ला अध्यक्ष शुभचन्द्र झाको अध्यक्षतामा आयोजित पत्रकार सम्मेलनमा राजपाका वरिष्ठ उपाध्यक्षहरु नवलकिशोर साह, शेखर कुमार सिंह, महासचिव मनिष कुमार सुमनलगायतको उपस्थिति रहेको थियो ।
