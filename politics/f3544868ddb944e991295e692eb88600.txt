मोहन बैद्य त भाइ पो रहेछन् दीनानाथका !

काठमाडौं, असार १३ – एकीकृत नेकपा माओवादीका प्रवक्ता दीनानाथ शर्माले नवगठित नेकपा—माओवादीका अध्यक्ष मोहन वैद्य किरणलाई 'भाइ' भन्दा धेरैलाई अनौठो लाग्न सक्छ । शारीरिक अवस्था हेर्दा धेरैले दीनानाथलाई मोहन बैद्य भन्दा १०/ १५ बर्ष कान्छो नै ठान्छन् । तर उमेरमा वैद्य शर्मा भन्दा कान्छा छन् ।

 

दुवैको जन्म एउटै साल, एउटै महिनामा भएपनि केहि दिनको फरक छ उहाँहरुबीच ।

माओवादी नेता शर्माको जन्म बाग्लुङ्गको अमलाचौर गाविस ७ गहतेरामा बिसं २००३ साल साउन ४ गते शुक्रबार एक किसान परिवारमा भएको हो । मोहन वैद्य भने त्यसै साल साउन १५ गते प्यूठानको खैरामा मध्यम बर्गिय परिवारमा जन्मनुभएको हो ।  

शर्मा जेठो भएको कुरा अरुलाई त परै जाओस् एकीकृत नेकपा माओवादी र नवगठित नेकपा—माओवादीका धेरै कार्यकर्तालाई समेत थाहा छैन । उमेरमा मात्रै होईन दीनानाथ शर्मा राजनीतिमा पनि बैद्यका दाई नै हुनुहुन्छ ।

शर्मा बिसं २०१५ सालदेखि राजनीतिमा लाग्नु भएको हो भने बैद्य बि सं २०२१ सालदेखि नेपालको वामपन्थी आन्दोलनमा लाग्नुभएको हो ।
