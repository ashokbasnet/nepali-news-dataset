माओवादीको महाधिवेशन आयोजक समिति १ सय ७५ सदस्यीय हुने

बोमलाल गिरी/उज्यालो । काठमाडौ, साउन १७ – एकीकृत नेकपा माओबादीले महाधिवेशन आयोजक समितिका सदस्य १ सय ७५ पुर्‍याउने भएको  छ । बुधवार बसेको विस्तारित बैठकपछि माओवादी प्रवक्ता दिनानाथ शर्माले समितिको संख्या १ सय ७५ सदस्यीय पुर्‍याउने निर्णय भएको जानकारी दिनुभयो । सदस्यहरु मनोनित गर्दा महिला, दलित, जनजाति उत्पीडित क्षेत्रबाट गर्ने प्रवक्ता शर्माको भनाई छ ।

 

विधानमा १ सय ७५ सदस्य रहने व्यवस्था भएपनि यसअघि १ सय ४७ सदस्यीय, केन्द्रीय समिति थियो । बैद्य पक्ष अलग हुँदा ४४ जना केन्द्रीय सदस्य गएपछि त्यसमा थप गर्दै अरु बाँकी पदपुर्ति गर्ने माओवादीले तयारी गरेको हो । बैठकमा समिति सदस्य थप गर्ने विषयमा बुधवार विधिको विषयमा छलफल भएपनि बिहीबार मात्रै निर्णय हुने प्रवक्ता शर्माले जानकारी दिनुभयो ।

पोलिट्ब्यूरो सदस्य विश्वभक्त दुलाल आहुतीले थप गर्ने सदस्यको नाम प्रस्ताव भएको र सबै पक्ष नसमेटिएकाले बुधवार दिइएको सुझावका आधारमा हेरफेर गरी बिहीबार टुङ्गो लगाउने बताउनुभयो । प्रस्ताव हेरफेर गर्ने जिम्मा हेडक्वाटरलाई दिइएको छ । महाधिवेशन आयोजक समितिमा समावेशी आधारमा थप सदस्य प्रस्ताव गरिएको छ ।

जसमध्ये केही सल्लाहकार सदस्यहरु पनि रहेको श्रोतले जनाएको छ । गएको साउन २ गतेदेखि ६ गतेसम्म काठमाडौमा भएको विस्तारित बैठकले केन्द्रीय समिति विघटन गर्दै त्यसलाई महाधिवेशन आयोजक समिति बनाएको थियो ।

बुधवार अध्यक्ष पुष्पकमल दाहाल प्रचण्डको निवास लाजिम्पाटमा बसेको पदाधिकारी बैठकले बिहीबारसम्ममा थप सदस्यको टुङ्गो लगाउने निर्णय गरेको उपाध्यक्ष नारायणकाजी श्रेष्ठ प्रकाशले जानकारी दिनुभयो । अध्यक्ष प्रचण्ड, उपाध्यक्ष बाबुराम भट्टराई र नारायणकाजी श्रेष्ठ प्रकाशले आफू निकटका व्यक्तिलाई सिफारिस गरेपछि सदस्य थप्ने बारेमा विवाद भएको छ ।

अध्यक्ष प्रचण्डले भने राज्य समितिले सिफारिस गरेका व्यक्तिलाई आयोजक समितिको सदस्य बनाउन प्रस्ताव गर्नुभएको छ । महाधिवेशन आयोजक समितिका लागि झण्डै साँढे तीन सयको नाम आएको श्रोतको भनाई छ ।
