राष्ट्रपतिले चारपटक ‘कू’ को प्रयास गरेः भट्टराई

ललितपुर, बैशाख ६ – पूर्व प्रधानमन्त्री बाबुराम भट्टराइले राष्ट्रपति डा. रामवरण यादवले चार पटक सत्ता कब्जाको प्रयास गरेको आरोप लगाउनुभएको छ । आफ्नै निवास सानेपामा शुक्रबार पत्रकारसँग भट्टराइले  राष्ट्रपतिमाथि गम्भीर आरोप लगाउनुभएको हो ।

आफू प्रधानमन्त्री हुँदा राष्ट्रपतिले सत्ता कब्जा गर्न खोजेको बताउँदै भट्टराइले भन्नुभयो, ‘सरकार सचेत भएकोले राष्ट्रपतिको प्रयास असफल भयो ।’ राष्ट्रपतिले जेठ १५, साउन ७ गते, कात्तिक पहिलो र मंसिर दोस्रो हप्ता सत्ता आफ्नो हातमा लिन खोजेको भट्टराइको दावी छ ।

जेठ १५ गते संविधानसभा विघटन भएपछि अवैधानिक भनेर हटाउने तयारी गरेकोमा आफूले संविधान सभाको म्याद छँदै चुनावको मिति तोकेर राष्ट्रपतिको प्रयास असफल पारेको भट्टराइले बताउनुभयो ।

मंसिर ७ मा चुनाव गर्न नसकेको भनेर आफू नेतृत्वको सरकार राष्ट्रपतिले हटाउन खोजेको पनि भट्टराइले आरोप लगाउनुभयो । कात्तिक पहिलो हप्ता प्रधान सेनापति गौरव शमशेर राणालाइ भेटेर राष्ट्रपतिले सत्ता लिने कोशिस गरेपनि सेनाबाट सकारात्मक सहयोग नपाएको पूर्व प्रधानमन्त्री भट्टराइले बताउनुभयो ।

एकीकृत माओवादीका उपाध्यक्ष समेत रहेका भट्टराइले काँग्रेस र एमालेले चुनाव नचाहेको आरोप पनि लगाउनुभयो ।

चुनावमा विकास र आर्थिक मुद्दालाइ उठाउनु पर्नेमा पनि भट्टराइले जोड दिनुभयो ।

‘भट्टराईको अभिव्यक्ति टिप्पणी लायक छैन’

राष्ट्रपतिका प्रेस सल्लाहाकार राजेन्द्र दाहालले राष्ट्रपतिले सत्ता कब्जा गर्न खोजेको पूर्व प्रधानमन्त्री भट्टराईको अभिव्यक्ति टिप्पणी गर्न लायक नै नरहेको प्रतिक्रिया दिनुभयो । ‘यो टिप्पणी गर्न लायक छैन’, दाहालले उज्यालो अनलाइनसँग भन्नुभयो ।

राष्ट्रपति कार्यालयले अहिलेसम्म यसबारे आधिकारिक कुनै प्रतिक्रिया सार्वजनिक नगरेपनि पूर्व प्रधानमन्त्री भट्टराईले राष्ट्रपतिलाई यस्तो गम्भीभर आरोप लगाएपछि यसले नयाँ विवाद सिर्जना गरेको छ ।
