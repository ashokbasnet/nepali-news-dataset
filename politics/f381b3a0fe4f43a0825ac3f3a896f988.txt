​माघ ८ आयो, संविधान आएन

काठमाडौं, माघ ८ -  आज माघ ८ गते, दलहरुले संविधान ल्याउँछौं भनेर बाचा गरेको दिन । तर सहमति र प्रक्रियाको विवाद सुल्झिन नसक्दा संविधान या मस्यौदा त परको कुरा, संविधान बन्ने आधारसमेत अन्योलमा परेको छ । यसअघि संविधान नभएपनि आज माघ ८ गते संविधान बन्ने उचित वातावरणबारे नागरिकलाई आश्वस्त पार्दै साझा सन्देश दिने दलहरुको तयारी थियो । केही दिनदेखि दलहरुबीच बढेको असमझदारीले यस्तो साझा सन्देश दिने सम्भावना पनि कम हुँदै गएको छ । 
दलहरूकै आ आफ्ना अडान, हठका कारण नयाँ संविधान अन्यौलमा परेको हो । पहिलो संविधानसभामा जुन बिन्दुमा पुगेर बिघटन भएको थियो, अहिले संविधान निर्माण प्रक्रियामा पनि त्यहीँ पुगेर अड्केको छ । संघीयता, शासकीय स्वरुप, निर्वाचन र न्यायप्रणालीका विवादित विषय जस्ताका तस्तै छन् । संघीयताबाहेक अरु कुरा मिलिसकेकाले सहमति नजिक पुगिएको भनिएपनि दलहरु झन् झन् टाढिंदैछन् । पोहोर मङ्सिर ४ मा भएको संविधानसभा चुनावमा नागरिकले दलहरूलाई मिलेर संविधान बनाउन जनादेश दिएका थिए र सबै दलहरूले एक वर्षभित्र संविधान जारी गर्ने वाचासमेत गरेका थिए । 
दोस्रो निर्वाचनबाट चुनिएका जनप्रतिनिधिले एक वर्षभित्र संविधान जारी गर्ने भन्दै विघटित संविधानसभाले गरेका सबै सहमतिको स्वामित्व पनि ग्रहण गरे । तर संविधानसभामा मुख्य विवादित विषय मानिएको राज्य पुनःसंरचना, शासकीय स्वरुप, न्याय प्रणाली र निर्वाचन प्रणालीमा दलबीच सहमति जुट्न नसक्दा यसपाली पनि दलहरु आफैंले तोकिएको समयमा संविधान जारी गर्न असफल भएका छन् ।
