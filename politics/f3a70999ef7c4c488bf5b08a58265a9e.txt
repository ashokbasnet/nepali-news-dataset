संविधानसभा अध्यक्ष नेम्वाङ र भट्टराईबीच भेटवार्ता

काठमाडौं, मंसिर २ – संविधानसभाका अध्यक्ष सुवासचन्द्र नेम्वाङ र संवैधानिक राजनीतिक संवाद तथा सहमति समितिका सभापति डा. बाबुराम भट्टराईबीच भेटवार्ता भएको छ । भेटमा संविधानका विवादित विषयका बारेमा छलफल भएको थियो ।
भेटमा संवाद समितिका सभापति भट्टराईले नेपाली कांग्रेस र नेकपा एमालेले साझा प्रस्ताव संविधानसभामा पेश गर्न भन्दै सभासदको हस्ताक्षर बुझाएर गल्ति गरेको भन्दै हस्ताक्षर फिर्ता नलिए स्थिति गम्भीर बन्ने उहाँले बताउनुभयो । उहाँले संविधानसभा र समितिबाहिर हस्ताक्षर गरेर दबाब दिने प्रक्रिया पूर्णत गलत भएको बताउनुभयो ।
उहाँले संविधानसभाका अध्यक्ष नेम्वाङसँग बहुमत सभासदले संविधानसभा बाहिर हस्ताक्षर गरेर तपाईंलाई यहि निर्णय गर्नुपर्छ भनेर दबाब दिएको अवस्थामा तपाईं के गर्नुहुन्छ ?  भनेर प्रश्न समेत गर्नुभयो । कांग्रेस र एमालेले सोमबार संवैधानिक राजनीतिक संवाद तथा सहमति समितिका ४३ जना सभासदको हस्ताक्षरसहित आफ्नो प्रस्ताव प्रतिवेदनको रुपमा संविधानसभामा पेश गर्न  माग समितिका सभापति डा. भट्टराईलाई पत्र बुझाएका थिए ।
