महाअभियोगको विपक्षमा कांग्रेस उभिन मिल्दैन : नेता गुरुङ

चितवन, कात्तिक १४ – नेपाली कांग्रेसका केन्द्रीय सदस्य धनराज गुरुङले अख्तियार दुरुपयोग अनुसन्धान आयोगका प्रमुखमाथि पेस भएको महाभियोगको प्रस्तावमा सहयोग नगरे कांग्रेस सरकारबाट बाहिरिनुपर्ने बताउनुभएको छ ।
शनिबार चितवनमा पत्रकारसँग कुराकानी गर्दै उहाँले सरकारमा रहेका दलले महाभियोगको प्रस्ताव माथि विपक्षमा मतदान गर्न नमिल्ने बताउनुभयो । सँगै सरकारमा रहेको दलले महाभियोग प्रस्ताव पेस गर्नु र अर्कोले असहयोग गर्न नमिल्ने उहाँले बताउनुभयो ।
नेपाली कांग्रेसले जनभावना बुझेर निर्णय गर्नुपर्ने भन्दै उहाँले त्यो भनेको महाभियोगको प्रस्तावको पक्षमा कांग्रेस उभिनुपर्ने बताउनुभयो । नागरिक एकातर्फ कांग्रेस अर्कोतर्फ हुन नसक्ने गुरुङको भनाई थियो ।
भारतीय राष्ट्रपति आउँदा घोषणा गरिएको सार्वजनिक बिदा फिर्ता लिनुपर्ने उहाँले बताउनुभयो । जनभावना विपरीत मनोमानी निर्णय सरकारले गरेको भन्दै गुरुङले रोष प्रकट गर्नुभयो । रासस
