संविधान निर्माणको वातावरण नबिगार्न एमाओवादीसँग प्रधानमन्त्रीको आग्रह

काठमाडौं, कात्तिक ४ – प्रधानमन्त्री सुशील कोइरालाले संविधान निर्माणको वातावरण नबिगार्न एकीकृत नेकपा माओवादीलगायतका दलहरुलाई आग्रह गर्नुभएको छ । प्रधानमन्त्री कोइरालाले मंगलबार बालुवाटारस्थित आफ्नै निवासमा विभिन्न संस्थाका प्रतिनिधिबाट प्रधानमन्त्री राहत कोषमा सहयोग रकम बुझ्ने क्रममा संविधान निर्माणको काम अन्तिम चरण पुगेकाले कसैले पनि वातावरण बिगार्ने गतिविधि गर्न नहुने बताउनुभयो ।
उहाँले सहमतिका लागि दबाब दिने नाममा आन्दोलन गरेर स्थिति नबिगार्न एमाओवादी लगायतका दलसँग आग्रह गर्नुभयो । उहाँले संविधान निर्माणको काम छोडेर आन्दोलनमा गए एमाओवादीले अन्तर्राष्ट्रिय विश्वास गुमाउने बताउनुभयो । उहाँले आगामी माघ ८ गतेभित्र संविधान जारी गर्न कसैले रोक्न नसक्ने भन्दै संविधान जारी गर्न नदिनेलाई जनताले पनि खबरदारी गर्नुपर्ने बताउनुभयो ।
प्रधानमन्त्री कोइरालाले राजनीतिक अस्थिरताका कारण मुलुकको विकास पछाडि परेको भन्दै अब संविधान जारी गरि आर्थिक समृद्धिका लागि सबै एकजुट हुनुपर्ने बताउनुभयो । प्रधानमन्त्री राहत कोषमा भूतपूर्व सैनिक कल्याणकारी महासंघले २ लाख ११ हजार तथा नेपाल चार्टड एकान्टेन्ट संघले २ लाख ५७ हजार रुपैयाँ प्रदान गरेका छन् ।
