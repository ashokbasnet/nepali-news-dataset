भागबण्डा मिलाउन थप दुईवटा मन्त्रालय फुट्यो

काठमाडौं, पुस ११ – भागबण्डा मिलाउन प्रधानमन्त्री केपी शर्मा ओलीले फेरि दुईवटा मन्त्रालय थप्नुभएको छ । कृषि विकास मन्त्रालय र श्रम तथा रोजगार मन्त्रालय फुटाएर दुईवटा मन्त्रालय थपिएको हो ।
शुक्रबार बसेको मन्त्रिपरिषद बैठकले एमालेका तर्फबाट यसअघि नै मन्त्री बनेकी शान्ता मानवीलाई पशु विकास मन्त्रालयको जिम्मेवारी दिने निर्णय गरेको छ । यसअघि उहाँलाई विनाविभागीय मन्त्रीको जिम्मेवारी तोकिएको थियो ।
कृषि मन्त्रीमा यसअघि नै एकीकृत माओवादीका हरिबोल गजुरेलले जिम्मेवारी पाउनुभएको छ । यस्तै श्रम तथा रोजगार मन्त्री बनेका राप्रपाका नेता दिपक बोहरालाई बाणिज्य मन्त्रालयको पनि जिम्मेवारी दिइएको छ ।
शुक्रबार बसेको मन्त्रिपरिषदको बैठकले कृषि मन्त्रालयलाई फुटाएर पशु विकास मन्त्रालय बनाएको हो भने वाणिज्य तथा आपूर्ति मन्त्रालयलाई फुटाएर वाणिज्य मन्त्रालय बनाएको हो । बिहीबार ओलीले तीनवटा मन्त्रालय फुटाएर दुईवटा थप्नुभएको थियो ।
यस्तै विनाविभागीय मन्त्रीको सपथ खाएका नेपाल परिवार दलका अध्यक्ष एकनाथ ढकालले शान्ति मन्त्रालयको जिम्मेवारी पाउनुभएको छ । बिहीबार मन्त्रीमा नियुक्त भएका ढकाललाई एकदिनपछि शान्ति मन्त्रालयको जिम्मेवारी दिइएको हो ।
भागबण्डा मिलाउनकै लागि बिना गृहकार्य हचुवाको भरमा मन्त्रालय फुटाएकोमा सरकारको चौतर्फी आलोचना भएको छ ।
