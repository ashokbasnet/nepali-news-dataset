मस्यौदामा नागरिकका सुझाव कसरी समेट्ने भन्ने जिम्मा ४ दलका शिर्ष नेतालाई

काठमाडौं, साउन १४ – संविधानको मस्यौदामा नागरिकका सुझाव कसरि समेट्ने जिम्मा फेरि ४ दलका शिर्ष नेताले पाएका छन् । यसअघि धर्म र नागरिकतासम्बन्धि ब्यवस्था परिमार्जन गर्ने सहमति गरेका ४ दलका शिर्ष नेताले अब बाँकी विषयको सुझावलाई मस्यौदामा कसरि समेट्ने भन्ने पनि निर्णय गर्नुपर्नेछ ।
संविधानसभाको संवैधानिक राजनीतिक संवाद तथा सहमती समितीले आज समितका सभापति डाक्टर बाबुराम भट्टराइ सहित ४ दलका शिर्ष नेता रहेको विशेष समिति बनाएको हो । सभापति डाक्टर भट्टराईले विशेष समितीले नागरिकका सुझावलाई मस्यौदामा समेटेर पर्सी शनिबार ३ बजे बस्ने संवाद समितीको पूर्ण बैठकमा पेश गर्ने जानकारी दिनुभयो ।
विशेष समितिमा प्रधानमन्त्री एवं नेपाली कांग्रेसका सभपाति सुशील कोइराला, एमाले अध्यक्ष केपी ओली, एकीकृत माओवादीका अध्यक्ष पुष्पकमल दाहाल र मधेसी जनअधिकार फोरम लोकतान्त्रिकका अध्यक्ष विजयकुमार गच्छादार सदस्य हुनुहुन्छ ।
संवाद समितिलाई नागरिकका सुझावका बारेमा  निर्णय सहित प्रतिवेदन पेश गर्न ४ दिनको समय दिइएको छ । समितिको बैठकमा संविधान निर्माण प्रक्रियाको विरोध जनाउँदै हिजो संविधानसभाको बैठक बहिष्कार गरेका मधेस केन्द्रित दलका सभासदपनि उपस्थित थिए ।
बैठकमा उनीहरुले प्रदेशको नाम र सीमा अहिले नै टुंग्याएर जानुपर्ने आवाज उठाएका छन् । यसैबिच, ४ दलले पनि आज सिंहदरबारमा असन्तुष्ट दललाई संविधान निर्माण प्रक्रियामा सहभागी गराउनेबारे छलफल गरेका छन् ।
