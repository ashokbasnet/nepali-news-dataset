संविधान जारी नहुन्जेल संविधानसभा भंग हुँदैनः महान्यायधिवक्ता प्रधान

दिल शिरीष/ उज्यालो । बागलुङ, चैत ११ – महान्यायधिवक्ता मुक्ति प्रधानले नयाँ संविधान जारी नहुञ्जेलसम्म संविधानसभा भंग नहुने बताउनुभएको छ । मानव अधिकार संरक्षण तथा संविधान निर्माणका लागि दबाब संजालले शनिबार बागलुङमा गरेको कार्यक्रममा महान्यायधिवक्ता प्रधानले संविधानसभाको कार्यकाल सर्वाच्च अदालतले नभई जनताले निर्धारण गर्ने बताउनुभयो ।

 

‘संविधानसभाको कार्यकाल सर्वोच्चले तोक्ने कुरा होइन जनताले निर्धारण गर्ने विषय हो’, संविधानसभाको कार्यकाल सम्बन्धी सर्वोच्चको फैसलाप्रति संकेत गर्दै उहाँले भन्नुभयो, ‘संविधानसभा राजनीति र कानुनसँग सम्बन्धित हो । त्यसैले यसको म्याद पनि जनताले नै निर्धारण गर्छन् ।’

 

जेठ १४ भित्र संविधान जारी हुन नसके केही समयको लागि संविधानसभा निष्कृय रहन सक्ने उहाँको धारणा छ । ‘दलहरुबीचकै सहमतिमा संविधानसभाले फेरी काम शुरु गर्न सक्छ’, प्रधानले भन्नुभयो । शान्ति विना संविधान निर्माण हुन नसक्ने भन्दै प्रधानले गरीब र उत्पीडित वर्गलाई सम्बोधन गर्ने गरी संविधान जारी गर्न दलहरु एक हुनुपर्ने धारण राख्नुभयो ।

 

‘जनता अपराजय शक्ति हुन्’ महान्यायधिवक्ता प्रधानले भन्नुभयो, ‘जेठ १४ पछि पनि जनताको विजय हुनेछ ।’ संविधान जारी नहुञ्जेलसम्मका लागि संविधानसभाको कार्यकाल रहीरहने संवैधानिक व्यवस्था रहेको प्रधानले दाबी गर्नुभयो ।
