मानवअधिकार आयोगका प्रस्तावित अध्यक्ष शर्मा र सदस्य वस्तीको सुनवाइ

काठमाडौं, असोज ३० – संसदीय सुनुवाइ विशेष समितिले राष्ट्रिय मावअधिकार आयोगका प्रस्तावित अध्यक्ष अनुपराज शर्मा र सदस्य प्रकाशचन्द्र वस्तीको सुनुवाइ गरेको छ ।
समितिले बिहीबारको बैठकमा प्रस्तावित अध्यक्ष शर्मा र सदस्य वस्तीलाई बोलाइ सुनुवाइ गरेको हो ।
प्रस्तावित अध्यक्ष शर्माले अहिलेको संक्रमणकालिन अवस्थामा मानवअधिकारको संरक्षण गर्नु निकै चुनौतीपूर्ण रहेको बताउनुभयो । उहाँले जनजीविका लगायतका मानवअधिकार सुनिश्चित गर्ने कानुन नै नरहेको भन्दै आफू अध्यक्ष नियुक्त भए जनजीविका तथा लैंगिक र जातीय विभेद न्युनिकरणलाई प्राथमिकता दिइ काम गर्ने बताउनुभयो । उहाँले मानवअधिकारको संरक्षण गर्ने विषय राज्यका विभिन्न निकायसँग जोडिएकाले मानअधिकारको संरक्षण गर्ने सवालमा सुनको फुल पार्ने कुखुरा उत्पादन गर्ने प्रतिवद्धता जनाउन भने नसक्ने बताउनुभयो ।
प्रस्तावित अध्यक्ष शर्माले मानवअधिकारको संरक्षण गर्ने विषयलाई प्रशासन र प्रहरीले बेवास्ता गर्दै आएको भन्दै प्रशासन र प्रहरीको मनोविज्ञान परिवर्तन गर्नु तथा उपोभाक्ताको अधिकारका लागि लड्नु पनि आफ्नो प्राथमिकता भएको बताउनुभयो । उहाँले अहिले बजारमा चरम कालोबजारी व्याप्त रहे पनि प्रशासनिक संयन्त्र आँखा चिम्लिएर बसेकाले उपभोक्ताहरु ठगिन बाध्य भएको बताउनुभयो । बैठकमा आयोगका प्रस्तावित सदस्य प्रकाशचन्द्र वस्तीले आफूमाथि घुस खाएको भनेर लगाइएको आरोप सरासर गलत भएको भन्दै मुद्दामा आफ्नो विपक्षमा फैसला हुने पक्षले आरोप लगाउनुलाई आफूले सामान्य मानेको बताउनुभयो ।
उहाँले आफू कहिल्यै पनि शक्ति र पैशाको पक्षमा नलागेको दाबी गर्दै आफूलाई सर्वोच्च अदालतको न्यायाधीश नियुक्त हुने वित्तिकै  अर्बपति बनाइदिने प्रस्ताव आएको र यो कुरा उतिबेला सर्वोच्चका सबै न्यायाधीशसामु राखेको बताउनुभयो । वस्तीले गएको चैतको अन्तिममा सर्वोच्च अदालतको अस्थायी न्यायाधीशबाट विदा पाउनुभएको थियो । उहाँले स्थायी न्यायाधशीको पद खालि रहेको अवस्थामा अस्थायी न्यायाधीशबाट विदा गरिएपनि आफू असन्तुष्ट नरहेको भन्दै आयोगको सदस्यमा नियुक्ति पाए अझ राम्रो काम गरेर देखाउने प्रतिबद्धता जनाउनुभयो । संसदीय सुनुवाइ विशेष समितिले आयोगका अन्य तीन प्रस्तावित सदस्यहरु सुदिप पाठक, गोविन्द शर्मा पौडेल र मोहना अन्सारीलाई शुक्रबारको बैठकमा बोलाएको छ ।
