तालमेल असफल भएकै हो ?

सुमन पुरी /उज्यालो ।
सुनसरी, असार १९ – स्थानीय तहको चुनावमा विभिन्न ठाउँमा राजनीतिक दलहरुले चुनावी तालमेल गरे । सुनसरीमा पनि संघीय समाजवादी फोरम नेपाल र माओवादी केन्द्रबिच चुनावी तालमेल भयो । सबैको आँकलन थियो ‘अब गठबन्धनले नतिजा आफ्नो पोल्टामा पार्छ ।’ एक्ला एक्लै चुनाव लडेका दललाई जित्न कठिन हुनेछ  । तर अहिलेसम्मको मत परिणामले नतिजा उल्टो देखाएको छ । 
सुनसरीको सबै भन्दाबढि मतदाता रहेको धरान उपमहानगरमा चुनावी तालमेलमा रहेका दलहरुले आशा गरेको मत ल्याउनु त परै जाओस एक्लै चुनाव लडेका दलहरुलाई पच्छ्याउन समेत सकेनन् । सोमबार १० बजेसम्मको मतगणनालाई हेर्ने हो भने गठबन्धनका तर्फबाट माओवादी केन्द्रका उम्मेदवार आइन्द्रबिक्रम बेघाले ३४ सय ३५ मत ल्याउनु भएको छ भने उपमेयरका उम्मेदवारले १२ सय ३४ मत ल्याउनु भएको छ । 
धरानमा अहिलेसम्मको मतगणनामा अग्रता लिनु भएका मेयरका प्रत्यासी एमालेका तारा सुब्बाको मत ८ हजार ५ सय ५९ मत रहेको छ । कांग्रेसका तिलक राईको मत ५ हजार  सय ८२ छ । तिलकसँगकै तुलना गर्ने हो भने पनि गठबन्धनका उम्मेदवारको मतान्तर २ हजार ४ सय २४ हुन आउँछ ।
उपमेयरमा एमालकी मञ्जु भण्डारीको ७ हजार २ सय ७६ मत छ भने श्यामा रेग्मीको अहिलेसम्मको मत परिणाम अनुसार ५ हजार ७ सय ८० मत छ । श्यामासँग तुलना गर्ने हो भने गठबन्धनका पारश कारङ्माङ्ग राईको मताअन्तर ४ हजार ५ सय ४६ रहेको छ । 
विराटनगरमा पनि उस्तै छ हाल 
प्रदेश नम्बर एकको एक मात्र महानगरमा एमाले र लोकतान्त्रिक फोरम, माओवादी केन्द्र र संघीय समाजवादी फोरमकाबिचमा तालमेल भएको छ । तालमेल अनुसार एमालेले मेयर लिएर उपमेयर नेपाल फोरम लोकतान्त्रिकलाई दिएको छ । एमालेबाट मेयरमा बिनोद ढकाल र उपमेयरमा लोकतान्त्रिक फोरमका सूची चौधरी मैदानमा हुनुहुन्छ ।
माओवादी र संघीय समाजवादी फोरमको चुनावी गठबन्धनमा भने फोरमका उमेश यादव मेयरको मैदानमा हुनुहुन्छ भने उपमेयरमा माओवादी केन्द्रका नमिता न्यौपाने प्रत्यासी हुनुहुन्छ । तर विराटनगरमा गठबन्धनलाई चिर्दै एक्लै मैदानमा उत्रिएको नेपाली कांग्रेसले अग्रता लिएको छ । 
विराटनगरमा गठबन्धन भन्दा कांग्रेसका मेयरका प्रत्यासी भिम पराजुली १६ सय मतले अगाडि हुनुहुन्छ । भिम पराजुलीले अहिलेसम्मको मतपरिणामा  ५ हजार ६ सय ९३ मत प्राप्त गर्नु भएको छ भने गठबन्धनका उम्मेदवार विनोद ढकालले ४ हजार २७ र उमेश यादवले ३ हजार ४ सय ४८ मत ल्याउनु भएको छ ।
उपमेयरमा पनि इन्दिरा कार्की (इन्दू) भन्दा गठबन्धनका  उम्मेदवारको मताअन्तर धेरै छ । संघीय समाजवादी फोरम र माओवादी केन्द्रका उपमेयरका उम्मेदवार नमिता भन्दा इन्दिराको मत २५ सय २२ मत बढि छ ।
