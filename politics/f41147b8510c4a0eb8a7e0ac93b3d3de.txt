दलहरुसँग समानुपातिक तर्फको सदस्य माग्न पत्राचार गरिँदै

काठमाडौ, मंसिर १७ – निर्वाचन आयोगले सोमबार समानुपातिक प्रणालीतर्फको सिट संख्याबारे राजनीतिक दललाई जानकारी गराउने भएको छ ।
सोमबार दलहरुसंग संविधानसभा सदस्यको नाम माग्न पत्राचार गर्ने तयारी भएको निर्वाचन आयुक्त ईला शर्माले उज्यालोलाई जानकारी दिनुभयो ।
आयोगले एकहप्ताको समय दिएर बन्दसूचीमा रहेका उम्मेदवारमध्येबाट संविधानसभा सदस्य चयन गर्न पत्राचार गर्नेछ । सिट संख्याको औपचारिक जानकारी दिने प्रयोजनका लागि सम्बन्धित दलहरुलाई दलको आधिकारिक पत्रसहित भोलि बिहान ११ बजे आयोगमा उपस्थित हुन आयोगले अनुरोध गरेको छ ।
त्यसरी प्राप्त नाम सच्याउनका लागि फेरि तीन दिनको समय दिईने आयोगले जनाएको छ । त्यसपछि मात्र निर्वाचन आयोगले सभासद्को अन्तिम नामावली सार्वजनिक गर्नेछ ।
