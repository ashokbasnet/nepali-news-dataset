प्रमुख विद्यार्थी संगठन भन्छन् : प्रहरी लगाएर क्याम्पसका ताला तोड्नुस

काठमाडौं, फागुन १५ - मुख्य विद्यार्थी संठगनहरुले जुनसुकै हालतमा पनि आगामी बुधवार स्वतन्त्र विद्यार्थी युनियनको चुनाव गराउन माग गरेका छन् ।
विभिन्न विद्यार्थी संगठनले विभिन्न क्याम्पसमा तालाबन्दी गरेको अवस्थामा चुनावी कार्यतालिका प्रभावित भएको छ । तर अनेरास्ववियु, नेपाल विद्यार्थी संघ र अखिल क्रान्तिकारीका नेताहरुले भने क्याम्पसमा लागेका ताला प्रहरीको सहयोगमा तोडेर भए पनि बुधवार चुनाव गर्नैपर्ने बताएका छन् । 
काठमाडौंमा भएको कार्यक्रममा अनेरास्ववियुकी अध्यक्ष नविना लामाले भन्नुभयो, ‘केही विद्यार्थी संगठन र केही संगठनको आन्तरिक कारणले चुनाव भाँड्न खोजिएको छ, तर प्रहरी लगाएर ताला फोरेरै भएपनि १८ गने चुनाव हुर्नैपर्छ ।’ 
कार्यक्रममा अखिल क्रान्तिकारीका अध्यक्ष नरेन्द्र न्यौपानेले चुनाव हार्ने डरले विभिन्न क्याम्पसमा विभिन्न विद्यार्र्थी संगठनले ताला लगाएको र त्यसलाई तोडेर १८ गते मतदान हुर्नैपर्ने बताउनुभयो ।
यस्तै नेपाल विद्यार्थी संघका महामन्त्री सरोज थापाले क्याम्पसहरुमा भएको विवाद तत्कालै समाधान गरेर चुनाव गराउन माग गर्नुभयो । महामन्त्री थापाले चुनाव गर्न माग गरे पनि नेविसंघसहित अन्य विद्यार्थी संगठनले क्याम्पसहरुमा तालबन्दी गरेका छन् ।
