विवादित विषयमा आज पनि छलफल

काठमाडौ, बैशाख १२– संविधान निर्माणका विवादित विषयमा सहमति जुटाउन दलहरु मंगलवार पनि छलफलमा जुट्दैछन् । शासकीय स्वरुप, निर्वाचन प्रणाली र राज्य पुनर्संरचनाका विषयमा एकीकृत नेकपा माओवादी, नेपाली कांग्रेस, नेकपा एमाले र संयुक्त लोकतान्त्रिक मधेसी मोर्चाबीच छलफल हुन लागेको हो ।

 

बिहान ९ बजे संविधानसभा भवन नयाँ बानेश्वरमा बस्ने बैठकमा सबै विषयमा प्याकेजमै सहमति जुटाउने प्रयास गरिने एमाले नेता भीम रावलले जानकारी दिनुभयो । मंगलवार दिउँसो ४ बजे सर्वदलीय बैठक पनि बस्ने कार्यक्रम छ ।
विवादित विषयमध्ये न्याय प्रणाली र नागरिकताबारे दलहरु सहमतिमा पुगेपनि अरु विषयमा अडान कायमै छ । दलहरुले संविधानका विवादित विषयमा सहमति जुटाउन बुधवारसम्मको समय पाएका छन् । भोलिसम्म पनि सहमति नभए पर्सि १४ गते बस्ने संविधानसभा बैठकमा बहुमतीय प्रकृया शुरु हुनेछ । दलहरुले सकेसम्म सहमतिमै विवाद टुंग्याउने बताउँदै आएका छन् ।
