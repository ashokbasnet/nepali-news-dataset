बहुमतको प्रक्रियामा गए संविधानसभा र सडक दुवैबाट प्रतिवाद गर्ने एमाओवादीको निर्णय

काठमाडौं, माघ १ – एकीकृत नेकपा माओवादीले सहमतिको सट्टा दुई तिहाइ बहुमतको प्रक्रिया अगाडि बढाए संविधानसभा र सडक दुवैबाट सशक्त प्रतिवाद गर्ने निर्णय गरेको छ ।
एमाओवादीले बिहीबार संविधानसभामा प्रतिनिधित्व गर्ने पोलिट्ब्युरो सदस्यसँगको छलफलपछि सहमतिका आधारमा संविधान बनाइनुपर्ने मागलाई बेवास्ता गरी दुई तिहाइ बहुमतको प्रक्रिया अगाडि बढाइए सशक्त प्रतिवाद गर्ने निर्णय गरेको हो ।
एमाओवादीले १२ बुँदे समझदारी र त्यसयता भएका सम्झौताको भावना अनुसार सहमतिबाटै संविधान बनाउनुपर्नेमा जोड दिँदै दुई तिहाइ बहुमतको प्रक्रियालाई नसहने निर्णय गरेको हो ।
बैठकमा सहभागि पोलिट्ब्युरो सदस्यले कांग्रेस र एमालेसँग दुई तिहाइ बहुमत भएका आधारमा डराउन नहुने भन्दै संविधानसभामा कडा प्रतिरोध गरी सडक आन्दोलनलाई चर्काउनुपर्नेमा जोड दिएको नेता अग्नी सापकोटाले संचारकर्मीलाई जानकारी दिनुभयो ।
एमाओवादीले संविधानका विवादित विषयवस्तुमा प्रमुख दलहरु सहमतिको नजिक पुगिसकेको अवस्थामा सहमतिको सट्टा बहुमतीय प्रक्रिया अगाडि बढाइए त्यसले नेपाली काँग्रेस र नेकपा एमाले सहमति गर्न चाहँदैनन् भन्ने प्रष्ट हुने र त्यस्तो अवस्थामा आन्दोलन चर्काउनुको विकल्प नहुने बताएको छ ।
