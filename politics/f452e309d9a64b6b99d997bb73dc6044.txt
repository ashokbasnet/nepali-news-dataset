​संविधान संशोधनका लागि संघीय मधेसी मोर्चाको एक सय २ बुँदा

काठमाडौं, कात्तिक १० – संघीय मधेसी मोर्चाले संविधानमा संशोधन गर्न सरकार समक्ष १ सय २ बुँदे माग पेश गरेको छ । सिंहदरबारमा भएको २ पक्षीय वार्तामा मोर्चाले आफ्नातर्फबाट संविधानमा संशोधन गर्नुपर्ने विषय पेश गरेको हो ।
मागमा संविधानको प्रस्तावनामा मधेस विद्रोहलगायतका आन्दोलन थप्नु पर्ने, सरकारी कामकाजी भाषा नेपालीपछि हिन्दी र अंग्रेजी थप्नु पर्ने, राष्ट्रिय गीतमा मधेस शब्द थप्नु पर्ने, संघीय कानुन बमोजिम शब्द हटाइ वैवाहिक शब्द थप्नु पर्नेलगायत माग राखेको छ ।
त्यस्तै, यो संविधान जारी हुनु भन्दा २०० वर्ष भन्दा बढी समय देखि बासोबास गर्दै आएका स्थानीय समुदायलाई भूमि र प्राकृतिक सम्पदामाथि अग्राधिकार दिनुपर्ने, सात प्रदेशको सीमाङ्न संशोधन गर्नुपर्ने माग मोर्चाले राखेको छ ।
सरकारी वार्ता टोलीका संयोजक कमल थापाले अध्ययनपछि थप छलफल गर्ने बताउनुभएको नेपाल सदभावना पार्टीकी डिम्पल कुमारी झाले जानकारी दिनुभयो । मोर्चाले तत्काल सम्बोधन गर्नु पर्ने ११ बूँदे माग पनि बुझाएको छ ।
