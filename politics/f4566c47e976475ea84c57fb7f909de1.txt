सरकारको विषय टुंग्याउन दलहरु बिहानैदेखि छलफलमा

काठमाडौ, फागुन १४ – चुनावी सरकार गठनको विषयमा रहेको गतिरोध अन्त्यका लागि मुख्य दलका शीर्ष नेताहरु सोमबार बिहानैदेखि छलफलमा जुटेका छन् । 

प्रधानमन्त्री निवास बालुवाटारमा एकीकृत नेकपा माओवादी, नेपाली कांग्रेस, नेकपा एमाले र संयुक्त लोकतान्त्रिक मधेसी मोर्चाका शीर्ष नेताहरु छलफलमा जुटेका हुन् ।

प्रधानन्यायाधीश खिलराज रेग्मीलाई चुनावी सरकारको नेतृत्व लिनका लागि सोमबार नै आग्रह गरिने र अस्वीकार गरेको अवस्थामा अरु विकल्पमा छलफल हुने नेताहरुले बताएका छन् ।

आउँदो मंसीरसम्मको समय दिएर भएपनि संविधानसभाको चुनाव गर्नेगरी प्रधानन्यायाधीशलाई नेतृत्व दिने दलहरुको तयारी छ । जेठ २२ मा चुनाव गर्ने गरी अनौपचारिक सहमति गरेका दलहरु प्रधानन्यायाधीश रेग्मीले थप स्पष्टता खोजेपछि अन्योलमा परेका छन् ।
