संशोधन प्रस्तावको विरोधमा ज्ञापन पत्र, ज्ञापन पत्रको विरोधमा नारावाजी

कपिलवस्तु मंसिर २३ – संविधान संशोधन प्रस्तावमा ५ नम्वर प्रदेशबाट पहाडी जिल्लाहरु अलग गरिएको विरोधमा संयुक्त संघर्ष समिति, शिक्षक तथा सामाजिक संघ संस्थाले ज्ञापन पत्र बुझाएका छन् । 
बन्द हड्ताल फिर्ता लिएर शान्तिपूर्वक आन्दोलनको आह्वान गरेको संघर्ष समितिले प्रमुख जिल्ला अधिकारी विष्णुप्रसाद ढकालमार्फत प्रधानमन्त्री समक्ष ज्ञापन पत्र पठाएका हुन् । बिहीबार एमाले निकट वुद्धिजिवी संगठनका संयोजक बालाराम ज्ञवालीले ज्ञापनपत्र प्रमुख जिल्ला अधिकारी ढकाललाई बुझाएका थिए । 
एमाले निकट संघ संगठनले  ज्ञापनपत्र पेश गरे लगत्तै मधेसी मोर्चाका नेताले नारावाजी गर्दै विरोध जनाएका थिए । एमालेका अध्यक्ष केपी ओली, गृहमन्त्री बिमलेन्द्र निधी, रक्षामन्त्री बालकृष्ण खाड र कांग्रेस नेता चन्द्र भण्डारीलाई संघीयता विरोधी भएको आरोप लगाउँदै मोर्चा नेता कार्यकर्ताले नाराबाजी गरेका थिए । 
ज्ञापन पत्रमा मधेस र पहाड बस्ने जनसमुदायको सांस्कृतिक आर्थिक, सामाजिक, पर्यटकीय तथा प्राकृतिक भावनाको मिलनलाई एकतावद्ध गराउनु पर्ने माग गरिएको छ । ज्ञापन पत्रमा नेपाल राष्ट्रिय शिक्षक संघमा जगन्नाथ मरासिनी, प्याब्सन अध्यक्ष सरोज खनाल, हिसानका बासुदेव घिमिरे तथा मानव अधिकार एलाईन्समा रोमकान्त घिमिरे लगायतले हस्ताक्षर गरेका छन् ।
