बाढी पहिरो प्रभावितका लागि सरकारले दातासँग माग्यो सहयोग

काठमाडौं, भदौ १ – सरकारले बाढी तथा पहिरो प्रभावितका लागि दाता तथा सामाजिक संघ संस्थासँग सहयोगको माग गरेको छ । 
भूकम्पका बेला दाता तथा सामाजिक संघ संस्थाहरुबाट आएको सहयोगमा अनियमितता भएको भन्दै विरोध भए पनि सरकारले त्यसरी आएको सहयोगमा अनियमितता हुन नदिने र प्रभावित क्षेत्रमा न्योयोचित ढंगले वितरण गर्ने प्रतिवद्धता पनि व्यक्त गरेको छ । 
गृहमन्त्रालयले बिहीबार विज्ञप्ति निकालेर सरकार दातृ निकायको सहयोग लिन चाहेको स्पष्ट पारेको छ । दाताहरुले दिएको सहयोग व्यवस्थित गर्न स्थानीय जनप्रतिनिधि सहितको संयन्त्र र जनप्रतिनिधि निर्वाचित नभएका स्थानीय तहमा साझा संयन्त्र मार्फत वितरण गर्ने काम भइरहेको भन्दै सहयोग गर्न नरोकिएको जनाएको हो । 
बाढी प्रभावितलाई सहयोग गर्न चाहने संघ संस्थालाई स्थानीय सरकार, जिल्ला दैवी प्रकोप उद्धार समिति, केन्द्रिय दैवी प्रकोप उद्धार समिति र प्रधानमन्त्री दैवी प्रकोप उद्धार कोषमा सम्पर्क तथा समन्वय गरी सहयोग गर्न पनि सरकारले आग्रह गरेको छ ।
