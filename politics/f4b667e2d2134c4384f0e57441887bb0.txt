प्रधानमन्त्री देउवाले भेट्न समय नदिएको भन्दै नयाँ शक्तिको आपत्ति

काठमाडौं, भदौ १७ – प्रधानमन्त्री शेरबहादुर देउवाले आफूहरुलाई भेट्न समय नदिएको भन्दै नयाँ शक्ति पार्टी नेपालले आपत्ति जनाएको छ ।
पूर्वप्रधानमन्त्री तथा नयाँ शक्ति पार्टीका संयोजक डा. बाबुराम भट्टराईले गोरखा र धादिङका सबै पार्टी सम्मिलित बुढीगण्डकी सरोकार समाजको प्रतिनिधिमण्डलसहित भेट्न र बुढीगण्डकी आयोजनाको बारेमा कुरा गर्न प्रधानमन्त्री शेरबहादुर देउवासँग गएको एक हप्तादेखि समय माग्दा पनि नपाएको नयाँ शक्तिले जनाएको छ ।
मात्रै १० मिनेट समय माग्दा पनि प्रधानमन्त्री र उहाँको सचिवालयबाट निरन्तर वेवास्ता भइरहेको नयाँ शक्तिले उल्लेख गरेको छ । राष्ट्रिय गौरवका आयोजनासँग सम्बन्धित विषयमा समेत प्रधानमन्त्रीको वेवास्ता र उदासिनताले विकास र समृद्धि वर्तमान सरकारको प्राथमिकतामा नरहेको प्रधानमन्त्रीको वेवास्ताबाट देखिएको नयाँ शक्तिले दाबी गरेको छ ।
