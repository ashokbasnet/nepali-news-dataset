कार्यदलले विवादित विषयमा सहमति जुटाउन सकेन

काठमाडौं, पुस १४ – संविधानका विवादित विषयमा सहमति गर्ने जिम्मा फेरि शीर्ष नेतामा पुगेको छ । प्रमुख दलको कार्यदलले संविधानका महत्वपूर्ण मानिएका एउटै विषयमा सहमति जुटाउन नसकेपछि विवाद फेरि शीर्ष नेतामा पुगेको हो ।
नेपाली कांग्रेस, नेकपा एमाले, एकीकृत नेकपा माओवादी र मधेशवादी दलको सोमबार बिहान प्रधानमन्त्री निवासमा बसेको बैठकमा चार पक्षीय कार्यदलले कुनै पनि विषयमा सहमति हुन नसकेको भन्दै शीर्ष तहमा नै  छलफल गर्न सुझाव दिएपछि बैठकले सहमतिको जिम्मा प्रमुख नेतालाई दिने निर्णय गरेको हो ।
दलबीच खासगरी संघीयता, राज्यको शासकीय स्वरुप, निर्वाचन प्रणाली र न्याय प्रणालीमा विवाद रहेपनि सबैभन्दा ठूलो मतभेद संघीयता र राज्यको शासकीय स्वरुपमा देखिएको छ ।
माघ ८ गते आउन अब जम्मा २४ दिन मात्र बाँकि रहेको अवस्थामा प्रमुख दल विवादित विषय कहिले कार्यदल त कहिले शीर्ष नेताको बैठकमा छलफल गर्ने भनेर समय गुजार्नतिर लागेका छन् । बैठकबाट बाहिरिएका नेताले त्यहि आशयको अभिव्यक्ति दिएका छन् ।
शीर्ष नेताको बैठक आगामी बुधबारका लागि बोलाइएको छ । नेकपा एमालेका अध्यक्ष केपी शर्मा ओली झापा जानु छ भन्दै केहीबेर मात्र बसेर बैठकबाट बाहिरिएपछि शीर्ष नेताको बैठक बुधबारका लागि तय गरिएको हो ।
शीर्ष नेताको बैठक बुधबार बोलाइए पनि कांग्रेस र एमाले शीर्ष तहमा पनि सहमति नहुने निचोडमा पुगेका छन् । एमालेका वरिष्ठ नेता झलनाथ खनालले सहमतिको सम्भावना नरहेकाले अब दुई तिहाइ बहुमतको प्रक्रिया अगाडि बढाइनुपर्ने बताउनुभयो ।
कांग्रेस र एमाले मतदानको प्रक्रिया अगाडि बढाउनुपर्ने पक्षमा रहेपनि एमाओवादी र मधेसवादी दलले सहमतिबाटै संविधान बनाइनुपर्ने अडान नछोडेका कारण माघ ८ गते संविधान नआउने सम्भावना थप बलियो भएको छ ।
