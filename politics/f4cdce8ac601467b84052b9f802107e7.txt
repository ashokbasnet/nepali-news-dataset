दिनभर वीरगञ्ज नाका अवरोध गर्न गएका आन्दोलनकारी असफल

केसी लामिछाने/उज्यालो ।
वीरगञ्ज, माघ २२ – असोज ७ गतेदेखि मधेसी दलका नेता कार्यकर्ताले धर्ना दिएर ठप्प पारेको नाका शुक्रबारदेखि सहज भएको छ । दिउँसो मोर्चाका नेता तथा कार्यकर्ताले बारम्बार नाकामा गएर अवरोध गर्ने प्रयास गरेपनि सफल भएनन् । वीरगञ्ज र रक्सौलका बासिन्दा र ब्यापारीहरुले धर्नाकारी बस्ने टेण्टमा आगो लगाएर नाकाको अवरोध हटाएपछि सवारी आवागमन सुचारु भएको थियो ।
नागरिक स्तरबाटै अवरोध हटाइएपछि आन्दोलनरत दलका नेता तथा कार्यकर्ताहरु मितेरी पुल पुगेर पुनः नाका बन्द गर्ने प्रयास गरेका थिए । नाका बन्द गर्न मितेरी पुल पुगेका तराई मधेस लोकतान्त्रिक पार्टीका महासचिव जितेन्द्र सोनलले आन्दोलनरत मधेसी मोर्चाले नाकाबन्दीको कार्यक्रम फिर्ता नलिएकोले आन्दोलन जारी रहेको बताउनु भएको थियो । तर स्थानीय बासिन्दाले नेता सोनलको आग्रहलाई अस्वीकार गरेर नाका सुचारु गराएका थिए । 
नाका अवरुद्ध गर्न टाँगिएको टेण्ट स्थानीय ब्यापारीहरुले जलाइदिएपछि रिक्सा, टाँगा, टेम्पु मालवाहक ट्रक, कन्टेनर आवतजावत गर्न थालेको सशस्त्र प्रहरी निरिक्षक उमेश आलेले जानकारी दिनुभयो । 
वीरगञ्जबाट टाटा सुमो र केही कारहरु रक्सौल गएका थिए । वीरगञ्ज भन्सारका प्रमुख मित्रलाल रेग्मीले डावर नेपालका ३५ र सिमेन्टको कच्चा पदार्थ बोकेका २६ सहित ६१ वटा गाडीहरु भन्सारबाट भित्रिएको जानकारी दिनुभयो । ६१ मध्ये २६ वटा मालवाहक गाडीहरु भन्सार जाँचपास भएर गन्तव्यतर्फ निस्केको उहाँले बताउनुभयो । 
संघीय समाजवादी फोरम नेपालका पर्सा अध्यक्ष प्रदीप यदावको नेतृत्वमा रहेका आन्दोलनकारीहरुले पनि मितेरी पुलमा दिउँसो साढे ३ बजे नाकाबन्द गर्न खोजेका थिए । तर रक्सौल तर्फका ब्यापारीहरुले यादवको त्यो प्रयासलाई सफल हुन दिएनन् । यादवको नेतृत्वमा रहेका आन्दोलनकारी र स्थानीय ब्यापारीहरुबिच दुई पटक झडप समेत भएको प्रत्यक्षदर्शीले बताएका छन् । 
ब्यापारी र स्थानीय बासिन्दाले मोर्चाका कार्यकर्तालाई पछाडि हट्न बाध्य पारेका थिए । यादवले ब्यापारीहरुसँग हातै जोडेर २४ घण्टाकालागि नाकाबन्दी कायम राखिदिन आग्रह गरेको भएपनि उहाँको आग्रहलाई ब्यापारीहरुले अस्वीकार गरिदिएका थिए । 
यादवले २४ घण्टापछि एक मिनेट पनि नाकाबन्द हुन नदिने प्रतिवद्धता जाहेर गरेपनि उनको सुनवाई भएन । 
आन्दोलनलाई सहयोग गर्दै आएका रक्सौलका ब्यापारी नेपालका अन्य नाकाहरु सूचार भैसक्दा वीरगञ्जमा अवरोध रहीरहेकोमा आक्रोशित भएका छन् । ‘औँला समात्न दिएका थियौँ अहिले त हाम्रो घाँटी थिच्ने काम भयो’ नाकामा रहेको अवरोधप्रति आक्रोश ब्यक्त गर्दै एक ब्यापारीले भने । 
बेलुकासम्म मितेरी पुलमा फोरमका नेता प्रदीप यादवले नाकाबन्दी गर्नमा सहयोग पुर्‍याउन खासगरी भारतीय ब्यापारीहरुसँग आग्रह गर्नुभएको थियो । सीमांकन र संविधानको विरोध गर्दै एक सय ७५ दिनअघि मधेसी दलहरुले थालेको आन्दोलन अझ सशक्त बनाउने भन्दै असोज ७ गतेदेखि नाकाबन्द गरेका थिए । 
मधेसी दलले आन्दोलन जारी रहेको बताए पनि वीरगञ्जसहित मधेसका मुख्य शहरका बजार र पसलहरु भने सहज रुपमा खुलिसकेका छन् । सार्वजनिक सवारीका साधनहरु पनि निर्वाध रुपमा सञ्चालन भइरहेका छन् । आन्दोलन रोकेर नयाँ रणनीति तय गर्न मधेसी मोर्चा छलफलको तयारीमा रहेका बेला वीरगञ्ज नाकाको अवरोध हटाइएको हो ।
