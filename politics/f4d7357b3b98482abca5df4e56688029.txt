माओवादीको २ सय ५१ सदस्यीय महाधिवेशन आयोजक समिति

बोमलाल गिरी/उज्यालो । काठमाडौं, साउन १८ - एकीकृत नेकपा माओवादीले २ सय ५१ सदस्यीय महाधिवेशन आयोजक समिति बनाएको छ । महाधिवेशन आयोजक समितिको बैठकले जम्बो आयोजक समिति बनाएको हो । एक सय ४ जना पहिले नै रहेकोमा माओवादीले १ सय ४७ जनालाई थप गरेको हो । ती मध्ये १ सय २७ जनाको टुंगो लागिसकेको छ भने २० जनाको टुंगो शनिवार लाग्ने प्रवक्ता दीनानाथ शर्माले जानकारी दिनुभयो ।

 

पहिले १ सय ७५ सदस्यीय आयोजक समिति बनाउने प्रस्ताव गरिए पनि पुष्पकमल दाहाल प्रचण्ड, बाबुराम भट्टराई र नारायणकाजी श्रेष्ठ प्रकाश समर्थक नेताहरुलाई समेट्दा आयोजक समिति जम्बो बनेको हो ।

माओवादी प्रवक्ता दिनानाथ शर्माले भने हजारौंको संख्याबाट छान्नु पर्दा संख्या धेरै भएको बताउनुभयो । आयोजक समितिको बैठक बस्नुअघि अध्यक्ष प्रचण्डको निवास लाजिम्पाटमा बसेको पदाधिकारी बैठकले हिजो प्रस्ताव गरिएका नामलाई अन्तिम रुप दिएको थियो ।

आयोजक समितिमा निवर्तमान उपसभामुख पूर्णा कुमारी सुवेदी, खिमलाल देवकोटा, हरि रोका, ओम शर्मा, गोविन्द आचार्य, हिमाल शर्मा, रेणु चन्द, टेकेन्द्र भट्ट, शालिकराम जमकटेल, लगायत हुनुहुन्छ । माओवादीले माघमा महाधिवेशन गर्ने भने पनि मिति तोकेको छैन् ।
