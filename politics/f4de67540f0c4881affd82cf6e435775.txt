नुवाकोट काँग्रेसमा दाइले छोडेमात्रै भाइको पालो

नुवाकोट, भदौ १६ – नेपाली काँग्रेस नुवाकोटले आगामी संविधान सभाको चुनावका लागि यस अघिकै अनुहारलाई दोहोर्‍याउने प्रस्ताव गरेको छ ।
शनिबार सकिएको तीनै क्षेत्रको क्षेत्रीय भेलाले काँग्रेस केन्द्रीय सदस्य अर्जुननरसिंह केसी र डा रामशरण महतकै नाम प्रस्ताव गरेको छ ।
तीन निर्वाचन क्षेत्र रहेको नुवाकोट क्षेत्र नं १ मा अधिकांश कार्यकर्ताले केसीलाई प्रत्यक्ष निर्वाचनमा उम्मेद्वार बनाउने प्रस्ताव गरेका छन् ।
उनीहरुले केसीको विकल्पमा उहाँकै सहोदर भाइ तथा नेपाली काँग्रेस नुवाकोटका सभापति जगदिश्वर नरसिंह केसी तथा महतको बिकल्पमा उहाँकै भाइ डा. प्रकाशशरणलाई प्रस्ताव गरेका छन् ।
चिकित्सक संघका पूर्व अध्यक्ष तथा केसीका अर्का भाइ डा. केदारनरसिंह केसी पनि क्षेत्र नं २ मा समानुपातिकका लागि कार्यकर्ताको सिफारिसमा पर्नुभएको छ ।
यस्तै पुराना काँग्रेस कार्यकर्ता बाबुकाजी पाठक लगायतको नाम चलेपनि यसपालि केसी वा महत परिवारले नै टिकट पाउने देखिएको छ । काँग्रेस केन्द्रीय सदस्य अर्जुननरसिंह केसी यसअघि चुनावमा क्षेत्र नं १ मा एकीकृत माओवादीका उम्मेद्वार विमला सुवेदीसँग पराजित हुनुभएको थियो ।
यस्तै क्षेत्र नं. २ मा साविक बिजेता डा. रामशरण महत नै कार्यकर्ताको रोजाइमा पर्नु भएको छ । यो क्षेत्रमा महतका भाइ डा. प्रकाश शरण महत वा जगदिश्वर नरसिंह केसीको नाम पनि प्रस्तावमा परेको छ ।
पूर्व अर्थमन्त्री महतले यो क्षेत्रमा २०५१ सालयता भएका निर्वाचनमा विजयी हुँदै आउनु भएको छ । क्षेत्र नं. ३ मा भने यसअघिका उम्मेद्वार बहादुरसिंह लामा, जिल्ला सभापति केसी तथा अर्का नेता ध्रुव अधिकारीको नाम पनि प्रस्ताववित भएको छ ।
काँग्रेस जिल्ला सभापति केसीले सतप्रतिशत कार्यकर्ताले आफ्ना दाजु अर्जुननरसिंह केसीलाई प्रत्यक्ष निर्वाचनको उम्मेद्वार बनाउनुपर्ने प्रस्ताव गरेको दावी गर्नुभयो । ‘कार्यकर्ताले दाइलाई रोजे', उहाँले भन्नुभयो 'दाइ प्रत्यक्षमा जानु भएन भने मेरै पालो हो ।’
