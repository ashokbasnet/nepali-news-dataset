दुई दिनसम्म नमुना मतपत्र मात्रै छापियो, आयोग अझै अलमलमा

काठमाडौं, कात्तिक १२ – निर्वाचन आयोगको कार्यतालिका अनुसार प्रतिनिधिसभा र प्रदेशसभा चुनावको मतपत्र छपाइ शुक्रबारदेखि सुरु हुनुपर्ने हो । सर्वोच्च अदालतको पछिल्लो आदेशपछि मतपत्र एउटै छाप्ने कि छुट्टाछुट्टै भन्नेमा अलमलमा परेको आयोगले समयमै निर्णय गर्न सकेन । जसका कारण मतपत्र छपाइको पूर्वनिर्धारित कार्यतालिका रोकियो । तर निर्वाचन आयोगले मतपत्र छपाइ रोकिएको तथ्यलाई अहिलेसम्म लुकाएर राखेको छ ।
प्रमुख निर्वाचन आयुक्त अयोधिप्रसाद यादवले शुक्रबार नै समानुपातिकतर्फको मतपत्र छपाइ सकिएको र प्रत्यक्षतर्फको छपाइ सुरु भएको बताउनुभएको थियो । आयोगका अरु पदाधिकारीले पनि पूर्वनिर्धारित कार्यतालिका अनुसार नै काम भैरहेको दावी गरिरहेका छन् । तर उनीहरुको भनाई र दावी अनुसार मतपत्र छपाइ अघि बढ्न नसकेको तथ्य खुलेको छ ।
‘समानुपातिकतर्फको मतपत्र छापेपछि प्रत्यक्षतर्फको नमुना मतपत्र मात्रै छाप्न थालिएको छ, साँच्चैको मतपत्र छाप्ने काम सुरु भएको थाहा छैन’ जनक शिक्षा सामग्री केन्द्र लिमिटेडमा काम गर्ने एकजना कर्मचारीले नाम नबताउने शर्तमा भने । यसबारे प्रतिक्रिया लिन खोज्दा निर्वाचन आयोगका प्रवक्ता नवराज ढकालले मतपत्र छाप्नुअघि मेसिन जाँच गर्नको लागि पनि नमुना छाप्ने गरिएको बताउनुभयो ।
‘यसअघि समानुपातिकको मतपत्र छाप्नेबेला पनि दुई दिनसम्म नमुना मात्रै छापिएको थियो’ उहाँले भन्नुभयो, ‘अहिले प्रत्यक्षतर्फको मतपत्र छाप्नुअघि पनि नमुना मतपत्र छापिनु स्वभाविक प्रक्रिया हो ।’ त्यसो भए नमुना सकेर आइतबारदेखि मतपत्र छपाइ सुरु हुन्छ त भन्ने जिज्ञासामा उहाँले कार्यतालिका अनुसार नै काम भैरहेको र यसबारे आयोगले उचित निर्णय गरेर अघि बढ्ने बताउनुभयो ।
‘अदालतबाट शनिबार पत्र आएको छ, पत्रको अध्ययन गरेपछि आयोग एउटा निर्णयमा पुग्छ’ प्रवक्ता ढकालले भन्नुभयो, ‘अदालतको आदेशलाई सम्मान गर्दै निर्वाचन कार्यतालिकामा असर नपर्नेगरी आयोग निर्णयमा पुग्छ र अहिले कार्यतालिका अनुसार नै काम भैरहेको छ ।’
सर्वोच्च अदालतले गएको बुधबार प्रत्यक्षतर्फ प्रतिनिधिसभा र प्रदेशसभाको मतपत्र अलग अलग छाप्नेबारे भएको काम तथा सुनिश्चितताको प्रगति विवरण तीन दिनभित्र पेस गर्न आयोगलाई आदेश दिएको थियो । सर्वोच्चले बुधबार आदेश दिएपनि यसबारेको पत्र शनिबार मात्र निर्वाचन आयोगमा पुग्यो ।
आयोगले पत्रको अध्ययन र छलफल अझै हुन नसकेको जनाएको छ । यसबारे आज आइतबार कानुनविदसँग छलफल गर्ने आयोगको तयारी छ । 
मतपत्र दुईवटा भएमा व्यवस्थापनमा समस्या
निर्वाचन आयोगले प्रतिनिधिसभा र प्रदेशसभाको लागि एउटै पानामा भोट दिन मिल्नेगरी मतपत्रको ढाँचा तयार पारेको छ । अहिले यही ढाँचा अनुसार एउटै मतपत्र छाप्न लागिएको हो । मतपत्रको माथिल्लो भागमा प्रतिनिधिसभा र तल्लो भागमा प्रदेशसभाको लागि चुनाव चिन्ह रहनेछन् ।
सर्वोच्चको आदेश अनुसार छुट्टाछुट्टै मतपत्र छाप्नुपर्ने बाध्यात्मक अवस्थामा एउटै पानामा छापेर पछि काट्ने विकल्प पनि छ । तर यसो गर्दा निर्वाचन अधिकृतले सहि गर्नुपर्ने ठाउँ दुईतिर राख्नुपर्ने हुन्छ । दुईवटा मतपत्र छाप्नुभन्दा दुईतिर सहि गर्ने ठाउँ राखेर एउटै पानामा पछि काट्न सजिलो हुनेगरी छाप्ने विकल्पलाई आयोगले प्राथमिकता दिएको छ । 
एउटै पानामा प्रतिनिधिसभा र प्रदेशसभाको मतपत्रको लागि झण्डै एक करोड ७५ लाख छाप्नुपर्ने हुन्छ । छुट्टाछुट्टै पानाका मतपत्र छाप्नुपर्दा यसको दोब्बर चाहिन्छ । यसले समय र खर्च दोब्बर पर्ने आयोगको भनाई छ । छपाइको समय र खर्च व्यवस्थापन गर्न सकिए पनि निर्वाचन सामग्री, मतदान केन्द्र, सुरक्षाकर्मीको व्यवस्थापन लगायतमा समस्या हुने आयोगका पदाधिकारी बताउँछन् । 
मतपत्र थपिने बित्तिकै टेबुल, कुर्सी, स्ट्याम प्याड, स्वस्तिक छाप, मसीदेखि मतपेटिका, मतदान केन्द्र, कर्मचारी र सुरक्षाकर्मी समेत थप गर्नुपर्ने हुन्छ । यी सबै सामग्री फेरि खरिद गर्नुपर्ने भएकाले समस्या हुने आयोगको भनाई छ ।
यसैगरी चुनाव सम्बन्धी निर्देशिका र नियमावली पनि नयाँ बनाउनुपर्ने हुन्छ । मतदाता शिक्षा र तालिम पनि नयाँ बनाउनुपर्ने हुन्छ । आयोगले अहिले प्रतिनिधिसभा र प्रदेशसभाको लागि एउटै मतपत्र हुन्छ भनेर मतदाता शिक्षा कार्यक्रम तयार पारिसकेको छ । मतपत्र दुईवटा हुने बित्तिकै अहिले तयार पारिएका सबै सामग्रीको सट्टा अर्को बनाउनुपर्ने हुन्छ ।
त्यसैले अहिलेको मतपत्रको ढाँचा परिवर्तन नगर्ने गरी अघि बढ्नुपर्नेमा आयोगका पदाधिकारीको जोड छ । तर सर्वोच्चले दुईवटै मतपत्र छाप्न दबाब दिनेगरी आदेश दिएकाले आयोग अन्यौलमा परेको हो ।
