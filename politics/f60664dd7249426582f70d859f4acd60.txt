हिंसात्मक घटना रोक्न सभासदद्वारा सरकारको ध्यानाकर्षण

काठमाडौं, भदौ ७– व्यवस्थापिका संसदको बैठकमा सांसदहरुदले देशका बिभिन्न ठाउँमा भइरहेका हिंसात्मक घटना रोक्न सरकारको ध्यानाकर्षण गराएका छन् । सीमाङ्कनप्रति भएका आन्दोलन हिंसात्मक हुँदा पनि सरकार मौन रहेको भन्दै उनीहरुले आक्रोश व्यक्त गरेका छन् । एमाले सभासद भीम रावलले सीमाङ्नबारे नागरिकले व्यक्त गरेका असन्तुष्टिलाई भड्काउन केही व्यक्ति लागेको भन्दै त्यसलाई रोक्न माग गर्नुभयो । कोहीले आन्दोलनमा आउनेलाई ५० लाख दिन्छु भन्ने आफ्ना गलत कामको ढाकछोप गर्न कैलाली टिकापुरमा भड्काउ ल्याउन खोजेको उहाँको भनाई छ ।  
सभासद भरतकुमार शाहले पनि संविधान बनाउने अन्तिम घडीमा साम्प्रदायिक सद्भाव खलबल्याउने, धार्मिक हिंसा भड्काउने प्रयास भएकाले त्यसलाई रोक्न ठोस कदम चाल्नुपर्ने बताउनुभयो ।
अर्का सभासद अशोक कुमार मण्डलले अधिकार माग्नेलाई विखण्डनकारीको बिल्ला भिराउने काम भइरहेको भन्दै असन्तुष्टि व्यक्त गर्नुभयो । तराई मधेशमा भैरहेको शान्तिपूर्ण आन्दोलनलाई सुरक्षाका नाममा सरकारले दबाउन खोजिएको मण्डलको आरोप छ ।
