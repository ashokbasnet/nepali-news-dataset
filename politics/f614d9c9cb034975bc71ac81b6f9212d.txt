‘दोस्रो चरणको चुनाव बजेटअघि नै हुनुपर्ने’

काठमाडौं, वैशाख २१ – नेकपा एमालेले दोस्रो चरणको चुनाव बजेटअघि नै गर्न निर्वाचन आयोगको ध्यानाकर्षण गराएको छ । सरकारले प्रमुख प्रतिपक्षीसँग छलफल नै नगरी दोस्रो चरणको चुनाव जेठ ३१ गते तय गरेको र यसमा बजेटले प्रत्यक्ष प्रभाव पार्ने भन्दै एमालेले आयोगको ध्यानाकर्षण गराएको हो । 
बजेट, नीति तथा कार्यक्रमले दोस्रो चरणको चुनाव प्रभाव पार्ने हुँदा जेठ १५ गतेअघि दोस्रो चरणको चुनाव गराउनुपर्ने भन्दै आयोगको ध्यानाकर्षण गराइएको एमाले संसदीय दलका उपनेता सुभाषचन्द्र नेम्वाङले बताउनुभयो । 
यसो गर्दा मतगणना पनि एकैपटक गर्न सकिने र पहिलो चरणको चुनावको मतपरिणामले दोस्रो चरणको चुनावमा असर पर्ने सम्भावना पनि नरहने एमालेले जनाएको छ । एमालेको ध्यानाकर्षणपत्र बुझ्दै प्रमुख निर्वाचन आयुक्त आयोधीप्रसाद यादवले यस विषयमा आयोग गम्भीर भएको भन्दै सरकारसँग नै यसबारेमा एमालेले छलफल गर्नुपर्ने बताउनुभयो । जेठको अन्तिममा मुस्लिम समुदायको पर्व रमजान पनि पर्ने भएकाले त्यसअघि नै चुनाव गर्नुपर्ने एमालेको जोड छ ।
