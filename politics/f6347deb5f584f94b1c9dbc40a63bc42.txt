कांग्रेसको अडानले संसद बैठक सूचना टाँसेर स्थगित

काठमाडौं, असार १० – कांग्रेसले भूकम्प पीडितलाई घर बनाउन दिने २ लाख रुपैयाँ रुपैयाँ अनुदान एकमुष्ठ रुपमा नदिएसम्म संसद चल्न नदिने अडान राखेपछि शुक्रबारको संसद बैठक सूचना टाँस गरेर आइबारसम्मका लागि स्थगित भएको छ ।
कांग्रेसले यसअघि बिहीबारको बैठकमा पनि अवरुद्ध गरेको थियो । शुक्रबार संसद बैठक सञ्चालन गर्ने बारेमा बसेको बैठकमा कांग्रेसले भूकम्प पीडितलाई एकमुष्ठ २ लाख रुपैयाँ दिने घोषणा प्रधानमन्त्रीले संसदमा गर्नु पर्ने अडान राखेको थियो ।
तर सत्ता परक्षले भने निर्देशिका अनुसार एकै पटक पीडितलाई २ लाख रुपैयाँ दिन नमिल्ने बनाएका थिए ।  किस्तामा रकम दिने काम भइरहेको सत्ता पक्षको भनाई थियो ।सत्ता पक्ष र विपक्षी कांग्रेसबिच सहमति हुन नसकेपछि सभामुख ओनसरी घर्तीले सूचना टाँस गरेर बैठक स्थगित गर्नुभएको हो ।
यसअघिको कांग्रेस नेतृत्वको सरकारले भूकम्प पीडितलाई एकै पटकमा नभई घर निर्माणको अनुगमन गरी चार किस्तामा रकम दिने निर्णय गरेको थियो । त्यतिबेलाका अर्थमन्त्री तथा कांग्रेस नेता डाक्टर रामशरण महतले एकै पटक रकम दिँदा त्यसको दुरुपयोग हुने भन्दै किस्तामा रकम दिने व्यवस्था मिलाउनुभएको थियो ।
तर अहिले पहिला आफैंले बनाएको नियम तोडेर कांग्रेसले एकमुष्ठ रुपमा रकम दिनु पर्ने अडान राखेको छ । पोहोर र अहिलेको स्थिति फेरिएकाले एकमुष्ठ रुपमा भूकम्प पीडितलाई दिनु पर्ने कांग्रेसको अडान छ ।
