सेनाको बन्दीदेखि सेनाकै अधिकृतसम्म

काठमाडौं, भदौ १० - पार्टीमा उहाँको उपनाम थियो, ‘प्रतीक्षा’ । त्यसैले धेरैले उहाँलाई महिला छापामार भनेर पनि बुझे । सशरीर नदेख्दासम्म उहाँका बारेमा माओवादी पार्टी भित्रै र पत्रकारहरुमा पनि यस्तो बुझाई थियो ।
‘प्रतीक्षा’ अर्थात यमबहादुर अधिकारी, माओवादी लडाकूका पूर्व डिभिजन कमाण्डर अनि पूर्व केन्द्रीय सदस्य पनि । यमबहादुर अधिकारी प्रतीक्षाको यो पुरानो परिचय हो । अब उहाँको नाम मात्रै यमबहादुर अधिकारी हो र परिचय अब नेपाली सेनाको उपसेनानी ।
अहिले उपसेनानी अर्थात लेफ्टिनेन्टको दर्ज्यानी चिन्ह ग्रहण गरेपनि तीन महिनामा बृजकोर्ष पुरा गरेपछि एक वर्ष भित्रै अधिकारी नेपाली सेनाको महासेनानी (फूल कर्णेल ) बन्नुहुनेछ । 
एक हजार चार लडाकूको नेतृत्व गर्दै उहाँ नेपाली सेनामा समायोजनमा गएका पूर्व लडाकू हुनुहुन्छ । एकीकृत नेकपा माओवादीको केन्द्रीय सदस्य भैसकेका अधिकारी राजनीतिक जीवनमा कडा संघर्ष गर्दै यहाँसम्म आईपुग्नुभएको छ ।
को हुन यमबहादुर अधिकारी ?
२०२९ को असार १ गते धादिङको मार्पाकमा जन्मेका अधिकारी ०४६ सालमा दोस्रो श्रेणीमा एसएलसी उत्तीर्ण गर्नु अघि नै राजनीतिमा लाग्नुभएको थियो ।
तत्कालीन नेकपा मसालको विद्यार्थी संगठन अखिल छैंठौमा काम गरेका अधिकारी ०४६ सालको जनआन्दोलनपछि क्याम्पस पढ्न काठमाडौं आउनुभयो । र, पिपुल्स क्याम्पसबाट आइए पास गर्नुभयो ।
पढ्ने बेलामा आर्थिक संकट परेपछि उहाँले ठमेलको ग्रीनलिप्स रेष्टुरेण्टमा काम पनि गर्नुभयो । तर त्यहाँ पनि उहाँको मन थामिएन त्यसैले टुरिष्ट गाईड भएर पनि काम गर्नुभयो ।
औसत नेपालीको जीवन न हो यता उता गर्दा नै बित्छ । अधिकारी पनि फेरि धादिङ फर्किनु पर्‍यो । यसपटक भने पार्टीले उहाँलाई बोलायो । विद्यार्थी संगठनको जिम्मेवारीमा काम गर्दा गर्दै उहाँले आफैले पढेको विद्यालयमा पनि पढाउनुभयो । यही क्रममा उहाँले नेकपा माओवादीको जिल्ला सदस्य बन्नुभयो ।
०५१ सालदेखि भने अधिकारीले शिक्षण पेश छोडेर पार्टीको पूर्ण कालीन कार्यकर्ता बन्नुभयो । अधिकारी ०५९ सालमा पार्टी कामकै शिलशिलामा पक्राउ पर्नुभयो । अहिले नेपाली सेनाको अधिकृत बनेका अधिकारीलाई पक्राउ गरेपछि धादिङको गजुरीमा रहेका सेनाको ब्यारेकमा लगियो । सेनाले माओवादी कार्यकर्ता पक्राउन अधिकारीलाई प्रयोग गर्न खोज्यो । त्यही क्रममा उत्तरी क्षेत्रमा सेनालाई चक्मा दिँदै अधिकारी भाग्नुभयो । पानी परिरहेका बेला हथकडी सहित दिसा गर्न जान्छु भन्दै झाडीतिर गएका अधिकारी सेनाको पहरा तोडेर भाग्नुभयो ।
सेनाको नियन्त्रणबाट भागेपछि अधिकारी फेरि पार्टीकै सम्पर्कमा पुग्नुभयो । र, गण्डक क्षेत्रमा लडाकू संगठनलाई बलियो बनाउने काममा लाग्नुभयो । त्यतिमात्रै होईन अधिकारीकै नेतृत्वमा माओवादी लडाकूले धादिङको कृष्णभीरमा नेपाली सेनाको टोलीलाई परास्त गर्‍यो र त्यो भिडन्त राष्ट्रिय अन्तर्राष्ट्रिय रुपमै चर्चित भयो । किनकी माओवादीले त्यहाँ राजमार्गमा दिउँसै सेना र प्रहरीमाथि आक्रमण गरेको थियो । त्यसको भिडियो नै सार्वजनिक भएको थियो ।
लडाकू जीवनमा ८१ वटा भिडन्तमा सहभागी भएका अधिकारी २६ वटाको नेतृत्व आफैले गरेको बताउनुहुन्छ । जनमिलिसिया, स्क्वाड, प्लाटुन, कम्पनी, बटालियन, बिग्रेड हुँदै डिभिजन कमाण्डरसम्मको काम गरेका अधिकारी नेपाली सेनाको फूल कर्णेल हुने लाईनमा हुनुहुन्छ ।
