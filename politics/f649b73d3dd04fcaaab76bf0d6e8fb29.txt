न्यायाधीशहरु संवैधानिक अदालतको विपक्षमा

काठमाडौं, मंसिर २ – नयाँ संविधानमा संवैधानिक अदालत गठन गर्ने व्यवस्था राख्न हुने न्यायाधीशहरुले बताएका छन् । काठमाडौंको प्रज्ञा भवनमा जारी न्यायाधीशहरुको दोस्रो राष्ट्रिय सम्मेलनमा न्यायाधीशहरु संवैधानिक अदालतको विपक्षमा उभिएका हुन् ।
सम्मेलनको दोस्रो दिन मंगलबार पुनरावेदन अदालत विराटनगरका मुख्य न्यायाधीश डा. आनन्दमोहन भट्टराईले प्रस्तुत गरेको भावी संविधानमा न्यायपालिकाको संरचना र हाम्रो सरोकार शिर्षकको कार्यपत्रमाथिको छलफलमा भाग लिँदै अधिकांश न्यायधीशहरुले संवैधानिक विषयहरुको विवाद निरुपणका लागि सर्वोच्च अदालतभित्रको एउटा बेञ्च नै पर्याप्त हुने बताए ।
उनीहरुले संवैधानिक विवादहरुको व्याख्या गर्न अलग्गै संस्थाको रुपमा संवैधानिक अदालत गठन गर्दा भविष्यमा संवैधानिक अदालत र सर्वोच्च अदालतबीच टकरावको  स्थिति आउन सक्ने बताए । खासगरी मधेसवादी दलहरु संवैधानिक अदालत गठन गर्नुपर्ने पक्षमा छन् । सर्वोच्च अदालतका सहप्रवक्ता बाबुराम दाहालले सम्मेलनमा सहभागी सबैजसो न्यायाधीशहरुले संवैधानिक अदालत गठन गर्दा दुईवटा न्यायीक निकायबीचको मत बाझिएर न्यापालिकामाथि नै अविश्वास पैदा हुन सक्ने धारणा राखेको जानकारी दिनुभयो ।
सम्मेलनमा न्यायपालिकालाई भ्रष्टाचारमुक्त बनाउने विषयमा पनि छलफल भएको छ ।  सम्मेलनमा पुनरावेदन अदालत राजविराजका मुख्य न्यायाधीश इश्वरप्रसाद खतिवडाले आचारसंहिता कार्यान्वयनको पाटो फितलो रहेको कार्यपत्र प्रस्तुत गर्नुभएको छ । कार्यपत्रमाथिको छलफलमा सहभागी न्यायाधीशहरुले कतिपय न्यायाधीशहरुले आर्थिक प्रलोभनमा परी तथा अनुशासनविपरित काम गर्नाले समग्र न्यायपालिकामाथि नै प्रश्न उब्जिएको भन्दै आचारसंहिताको पालनालाई कडाइ गर्नुपर्नेमा जोड दिएका थिए ।
न्यायाधीशहरुको पहिलो राष्ट्रिय सम्मेलनले न्यायाधीशहरुका लागि पहिलोपटक आचारसंहिता जारी गरेको थियो । सम्मेलनमा सहभागी न्यायाधीशहरुले न्यायपालिकामा विचौलियाहरु हाबी हुँदै गएकोमा चिन्ता गरेका छन् । सर्वोच्च, पुनरावेदन र जिल्ला अदालतका ३ सय २० जना न्यायाधीश सहभागी सम्मेलन काठमाडौं घोषणापत्र जारी गरि बुधबार सकिने छ ।
