के होला ८ गतेको संविधानसभा बैठकमा ?

काठमाडौं, माघ ७ – सोमबार राति, मंगलबार र बुधबार लगातार स्थगित हुँदै आएको संविधानसभाको बैठक बिहीबारको लागि फेरि बोलाइएको छ । बिहीबार भनेको माघ ८ गते, दोस्रो संविधानसभाको पहिलो बैठक बसेको र दलहरुले संविधान ल्याउँछौं भनेर वाचा गरेको तिथि । माघ ८ गते संविधान नआउने त पक्का भैसक्यो । संविधानको सट्टा के आउला त माघ ८ मा ?
आइतबारसम्मको तयारी अनुसार माघ ८ मा दलहरुले संविधान बन्ने आधारबारे नागरिकलाई साझा सन्देश र प्रतिबद्धता दिने भन्ने थियो । संविधानका मुख्य विवादित विषयमध्ये शासकीय स्वरुप, निर्वाचन र न्याय प्रणालीमा कुरा मिल्न लागिसकेको तथा संघीयतामा पनि धेरै कुरा मिलेकाले संविधान नै नभएपनि माघ ८ मा नागरिकलाई सकारात्मक सन्देश दिन सकिन्छ भन्ने नेताहरुलाई लागेको थियो । आइतबार बेलुकीसम्म पनि नेताहरुले यही भन्दै आएका थिए ।
तर आइतबार बेलुकीसम्म मिलेको कुरा सोमबार एकाएक भाँडियो । कसले के कारणले भाँड्यो भन्नेमा नेताहरुका आआफ्नै तर्क र आरोप–प्रत्यारोप भएपनि संघीयतामा नामांकन र सीमांकनमै कुरा नमिलेकाले सहमति हुन सकेन । नजिक पुग्नै लागेको सहमति एकाएक टाढा भयो । छिनछिनमा वार्ता र छलफलको लागि जुटिरहने नेताहरुबीच संवादहीनताको अवस्था आयो । एकआपसमा भिड्ने सुरमै नेताहरु लागे । सोमबार मध्यरात संविधानसभामा विपक्षी सभासदले तोडफोड र आक्रमण नै गरे ।
संविधानसभामा भएको यो घटनाले अवस्था झनै असहज भएको छ । सत्तारुढ दल प्रश्नावली समिति बनाएर प्रक्रियामा अघि बढ्ने तयारीमा छन् । विपक्षी दल कुनै हालतमा त्यसलाई सफल हुन नदिने रणनीतिमा लागेका छन् ।
सत्तारुढ दलको समर्थनमा प्रश्नावली समिति बनाउन संविधानसभा सचिवालयले तीन पटकसम्म प्रयास गरिसकेको छ । समिति बनाउन नदिन सोमबार राती तोडफोडमै उत्रिएका विपक्षी सभासदले मंगलबार र बुधबार केही नरम हुँदै नारा र घेराउ मात्रै गरे । मंगलबार झण्डै डेढघण्टा नारा लगाउन दिएका सभाध्यक्ष सुवासचन्द्र नेम्वाङले बुधबार विपक्षीलाई थकाउनुभएन ।
बुधबार दुईपटक बसेको बैठकमा पहिलोमा नारा जुलुस मात्र भयो । दोस्रोमा पूर्व सभासदको निधनमा शोक प्रस्ताव पारित भयो । अब संविधानसभाको अर्को बैठक ८ गते बिहान ११ बजे बस्नेछ ।
बिहीबारको बैठक अघिल्ला दुई दिनको जस्तै होला कि केही फरक ? धेरैको अनुमानमा माघ ८ गते भएका कारण नागरिकलाई केही न केही सन्देश दिनुपर्ने भएकाले त्यो बैठक सुरु हुने बित्तिकै स्थगित हुँदैन । दलहरुको सहमति अनुसार बैठक अवरुद्ध नभईकन अगाडि बढ्न पनि सक्ने र नभए विपक्षीको अवरोधकाबीच प्रश्नावली निर्माण समिति बनेर प्रक्रिया सुरु हुन सक्ने अड्कलबाजी छ ।
तर सत्तारुढ र विपक्षी आआफ्नै अडानमा भएका कारण तत्काल औपचारिक वार्ताको सम्भावना छैन । अर्को विपक्षीले नारा लगाइरहँदा पेलेर जान सक्ने अवस्था पनि छैन । विपक्षीले बिरोध गरिरहँदा प्रक्रिया सुरु भयो भने यसले अर्को असहज अवस्था ल्याउन सक्छ । जसको दोष कांग्रेस, एमाले र सभाध्यक्ष नेम्वाङको भागमा समेत आइपर्छ ।
त्यसो त बुधबार दिउँसो संविधानसभा बैठक सकेर फुर्सदिला भएका शीर्ष नेताहरुबीच बिहीबार बिहानसम्म वार्ता र छलफल नहोला भन्ने पनि छैन । सोमबार संविधानसभा भवनमा भएको घटनाबारे एमाओवादीले दुःख व्यक्त गरिसकेले यसबाट संवादको वातावरण बन्ने अनुमान पनि गर्न सकिन्छ ।
