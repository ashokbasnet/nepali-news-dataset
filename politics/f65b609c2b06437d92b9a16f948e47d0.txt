राजनीतिक सहमति भए चुनावमा जान तयार : माओवादी

काठमाडौं, असोज २५ – नेकपा–माओवादीका प्रवक्ता पम्फा भुसालले नयाँ राजनीतिक सहमति भए चुनावमा जान तयार रहेको बताउनुभएको छ ।
तर त्यसका लागि गोलमेच सम्मेलन अथवा नयाँ नामको राजनीतिक सहमति आवाश्यक रहेकोमा उहाँले जोड दिनुभएको छ ।
मिडिया इन्टरनेशनलले काठमाडौंमा गरेको कार्यक्रममा प्रवक्ता भुसालले मतदाता नामावली दर्ता फेरि गरिनुपर्ने बताउनुभयो । भुसालले भन्नुभयो ‘फेरि मतदाता नामावली र निर्वाचन आयोगमा पार्टी दर्ता गर्दा मंसीर ४ मा चुनाव गर्न भ्याईंदैन, त्यसैले चुनाव सार्नुपर्छ ।’
माओवादीलगायतका दललाई बाहिर राखेर चुनाव हुन नसक्ने भन्दै उहाँले सेना परिचालनलाई ‘नयाँ फौजी शासन’ को संज्ञा दिनुभयो । एकीकृत माओवादीका अध्यक्ष पुष्पकमल दाहाल प्रचण्ड र नेता बाबुराम भट्टराईले जनयुद्धलाई तिलाञ्जली दिएर संसदवादी दल र विदेशीसँग घाँटी जोडेको भुसालको आरोप छ ।
