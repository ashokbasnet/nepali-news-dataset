लडाकुको हतियार र सुरक्षा नेपाली सेनाको जिम्मामा

काठमाडौ, चैत २९ – माओवादी लडाकुका सबै सातवटै डिभिजनमा रहेका हतियार, सुरक्षा र जिम्मेवारी लगायतको विवरण नेपाली सेनाले बुझेको छ ।

 

बुधवार बिहान लडाकुका कमाण्डर, नेपाली सेना, सशस्त्र प्रहरी, नेपाल प्रहरी र सेना समायोजन विशेष समिति सचिवालयका प्रतिनिधिहरुको बैठक लगत्तै कन्टेनरमा भएका हतियार, सुरक्षाका लागि राखिएका हतियार, सुरक्षा पेरिमिटर लगायतको विवरण सेनालाई बुझाइएको माओवादीको सातौं डिभिजन कमाण्डर सन्तु दराई परवानाले बताउनु भयो ।
त्यस्तै लडाकुको व्यवस्थापन, नेपाली सेनाको काम लगायतका जिम्मेवारी पनि बुधवार बाँडफाँड भएको छ । बैठक लगत्तै अहिले सुरक्षाका लागि बाहिर राखिएका हतियार र पेरिमिटरको सुरक्षा पनि नेपाली सेनाले शुरु गरेको छ  । मंगलवार सरकारले सबै शिविर, लडाकु र हतियार नेपाली सेनाको मातहत ल्याउने निर्णय गरेको थियो । त्यसै अनुसार मंगलवार नै माओवादी लडाकुका सबै शिविरमा नेपाली सेना खटिसकेको छ ।
