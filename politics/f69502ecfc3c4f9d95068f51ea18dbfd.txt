कस्तो भाँडभैलो! कुर्सी फालाफाल र हात हालाहाल...

हिम बिष्ट/ उज्यालो । काठमाडौं, साउन ५ – एकीकृत नेकपा माओवादीको विस्तारित बैठकमा भाँडभैलो भएको छ । अध्यक्ष पुष्पकमल दाहाल प्रचण्ड र उपाध्यक्ष एवं प्रधानमन्त्री बाबुराम भट्टराई पक्षबीच विवाद बढ्दै गएपछि प्रचण्ड र भट्टराई माथि दुर्व्यवहार भएको छ ।
प्रचण्ड पक्षीय नेता जनार्दन शर्मा प्रभाकरले गुटबन्दी गरेको भन्दै प्रधानमन्त्री एवं उपाध्यक्ष बाबुराम भट्टराईको कठालो समातेको र भट्टराई पक्षीय कार्यकर्ताले अध्यक्ष प्रचण्डलाई ताकेर कुर्सी प्रसार गरेको बैठक स्रोतले जनाएको छ । प्रचण्डलाई कुर्सी हान्ने एक जनालाई नियन्त्रणमा लिएको र उनलाई प्रचण्डका कार्यकर्ताले हलभित्रै कुटेको स्रोतले जनाएको छ ।
विवाद पछि स्थगित माओवादी बैठक पुनः सुरु भएको छ ।
भोजपुरा राज्य समितिका टोलि नेता बलिराम शाहले सुझाव पेश गर्ने क्रममा हलबाट शाहको प्रस्ताव अल्पमतको भएकाले बहुमतको सुझाव पेश गर्नु पर्ने भन्दै आवाज उठेपछि विवाद भएको हो । भोजपुरा राज्य समिति सेक्रेटरी अञ्जना विशंखेले पनि साहको सुझाव अल्पमतको भन्दै बहुमतको प्रस्ताव पेश गर्न भने पछि पोलिट्ब्यूरो सदस्य हिसिला यमीले भने साहकै प्रस्ताव बहुमतको भएको दावी गरेपछि विशंखे र यमीबीच धकेलाधकेलबाट शुरु भएको विवाद नेतासम्म पुगेको थियो ।
विवाद बढ्ने क्रममा देवेन्द्र पौडेल, जनार्दन शर्मा एक अर्का विरुद्ध खनिएका थिए ।  विवादका क्रममा शर्मा मञ्चबाट खसेको पनि स्रोतले जनाएको छ । झगडा चर्केपछि प्रचण्ड र भट्टराईलाई सुरक्षा दिएर बाहिर निकालिएको थियो ।
बैठकमा सरकार र प्रधानमन्त्री भट्टराईलाई भारत परस्त भन्दै प्रचण्ड पक्षले चर्को आलोचना गरेका छन् । बीप्पा सम्झौता, विमानस्थल भारतीय कम्पनीलाई दिने तयारीले भट्टराई भारतपरस्त रहेको पुष्टि भएको उनीहरुको तर्क छ ।
यो पनि पढ्नुहोस् : बैठकस्थलमै प्रधानमन्त्रीमाथि दुर्ब्यबहार, प्रभाकरले कठालो समाते
