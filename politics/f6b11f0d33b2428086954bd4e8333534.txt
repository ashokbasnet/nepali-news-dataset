स्थानीय चुनावका लागि सुरक्षा व्यवस्था प्रभावकारी बनाउन सुरक्षा निकायलाई निर्देशन

काठमाडौं, वैशाख ५ – प्रधानमन्त्री पुष्पकमल दाहालले वैशाख ३१ गते हुने स्थानीय तहको चुनावका लागि प्रभावकारी सुरक्षाको प्रबन्ध गर्न सुरक्षा प्रमुखहरुलाई निर्देशन दिनु भएको छ । मंगलबार बिहान नेपाली सेनाका प्रधान सेनापति रबिन्द्र क्षेत्री, नेपाल प्रहरीका महानिरीक्षक प्रकाश अर्याल, सशस्त्र प्रहरी बलका महानिरीक्षक सिंहबहादुर श्रेष्ठ र राष्ट्रिय अनुसन्धान विभागका प्रमूख दीलिप रेग्मीलाई बालुवाटार बोलाएर प्रधानमन्त्री दाहालले सुरक्षा व्यवस्था मिलाउन निर्देशन दिनु भएको हो ।
सुरक्षा प्रमुखहरुसँगको छलफलमा प्रधानमन्त्री दाहालले देशको सुरक्षा अवस्थामा बारेमा जानकारी लिँदै चुनावका लागि आवश्यक सुरक्षा व्यवस्था गर्न निर्देशन दिएको उहाँको निजी सचिवालयले जनाएको छ ।
जवाफमा सुरक्षा अङ्गका प्रमुखहरुले देशमा शान्ति सुरक्षाको अवस्था सामान्य रहेको बताउँदै निष्पक्ष, स्वतन्त्र र भयरहित रुपमा चुनाव सम्पन्न गर्न सुरक्षा निकाय पूर्णतः सक्षम रहेको र चुनाव सुरक्षाको तयारी गरिरहेको जानकारी दिएका थिए ।
