ठूला दल सरहको सुविधा पाउनुपर्ने साना २५ दलको माग

काठमाडौं, मंसिर ९ – व्यवस्थापिका–संसदमा प्रतिनिधित्व गर्ने २५ वटा साना दलले ठूला दल सरहको सुविधा माग गरेका छन् । प्रधानमन्त्री पुष्पकमल दाहाललाई ज्ञापनपत्र बुझाउँदै साना दलका नेताले संसदमा प्रतिनिधित्व गर्ने सबै दललाई समान सेवासुविधा हुनुपर्ने माग गरेका हुन् ।
दलहरुलाई विभेद गर्न नहुने भन्दै ३० वटा दल सबै उस्तै भएकाले सुविधामा भेदभाव गर्न नहुने माग गरिएको समाजबादी जनता पार्टीका नेता प्रेमबहादुर सिंहले जानकारी दिनुभयो ।
यस्तै, साना दलहरुले राष्ट्रिय दल बन्नका लागि प्राप्त गर्नुपर्ने मतको सिमा अर्थात थ्रेसहोल्ड नराख्न माग गरेका छन् । थ्रेसहोल्डको व्यवस्था नगर्न तथा साना दललाई पनि ठूला दल सरह सेवा सुविधाको व्यवस्था गर्न माग गरेका हुन् ।
राज्य व्यवस्था समितिमा अहिले चलिरहेको दल सम्बन्धी छलफलमा  थ्रेसहोल्ड बढी राख्नेगरी कुरा आइरहेकाले त्यो मान्य नहुने बताएको उहाँले जानकारी दिनुभयो ।
संविधानमा नभएको थ्रेसहोल्डको कुरा ल्याउन खोज्नु गलत भएको साना दलहरुले दाबी गरेका छन् । ज्ञापनपत्र बुझ्दै प्रधानमन्त्री दाहालले यसविषयमा अरु दलहरुसँग पनि छलफल गर्ने बताउनुभयो ।
