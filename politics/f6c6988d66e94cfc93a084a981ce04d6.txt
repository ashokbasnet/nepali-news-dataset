प्रदेश नम्बर दुर्इको चुनाव सार्ने निर्णय मधेसलाई खण्डित गर्ने षड्यन्त्र भएको आरोप

धनुषा, असार २ - राष्ट्रिय जनता पार्टीका अध्यक्ष मण्डलका सदस्य राजकिशोर यादवले प्रदेश नं– २ मा स्थानीय तहको चुनाव असोजमा गराउने सरकारको निर्णय मधेसलाई खण्डित गर्ने षड्यन्त्र भएको आरोप लगाउनुभएको छ । 
जनकपरमा शुक्रबार आयोजित पत्रकार सम्मेलनमा उहाँले भन्नुभयो – ‘चुनावका बारेमा सरकारसँग राष्ट्रिय जनता पार्टीको कुनै सहमति भएको छ्रैन ।’
नेता यादवले आफूहरू चुनावको विरोधी शक्ति नभए पनि मधेसको माग सम्बोधन नभएसम्म चुनावमा सहभागी नहुने बताउँदै सभ्यता, पहिचानको सङ्घर्षलाई सङ्ख्याको आधारमा मापन गर्न नहुने धारणा व्यक्त गर्नुभयो । 
सत्ता पक्षले सङ्घर्षलाई सङ्ख्याका आधारमा मापन गरी मधेसको मुद्दालाई पटक/पटक कमजोर र ओझेलमा पार्ने षड्यन्त्र गरिरहेको आरोप लगाउँदै उहाँले आन्दोलनलाई व्यवस्थित ढङ्गले अगाडि बढाउन पार्टीको शुक्रबारको बैठकबाट निर्णय गरिने जानकारी पनि दिनुभयो ।
रासस
