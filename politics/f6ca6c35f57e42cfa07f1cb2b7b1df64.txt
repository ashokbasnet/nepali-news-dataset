९ बुँदे सहमतिप्रति आपत्ति, जथाभावी सम्झौता गर्ने अधिकार कसैलाई छैन : देउवा

काठमाडौं, जेठ १४ । मानवअधिकारकर्मीहरुले नेकपा एमाले र माओवादीबीच भएको ९ बुँदे सहमतिप्रति असहमति जनाएका छन् ।एम्नेष्टी इन्टरनेसनलको ५५औं वार्षिकोत्सवको अवसरमा शुक्रबार राजधानीमा आयोजित कार्यक्रममा सहभागी अधिकारकर्मीहरु दमननाथ ढुंगाना, चरण प्रसाइँ, वीरेन्द्र मिश्रलगायतले उक्त सहमतिले द्वन्द्वपीडितहरुले न्याय पाउने आशालाई कमजोर बनाएको जिकिर गरे ।कार्यक्रममा नेपाली कांग्रेसका सभापति शेरबहादुर देउवाले पनि एमाले र माओवादी सहमतिप्रति आपत्ति जनाए ।शान्ति–सम्झौता भइसकेपछि सबैपक्ष त्यसकै आधारमा अघि बढ्नुपर्ने भन्दै देउवाले ‘जथाभावी सम्झौता गर्ने अधिकार कसैलाई छैन’–भने ।कार्यक्रममा एमाले उपाध्यक्ष बामदेव गौतमले ९ बुँदे सहमतिको बचाऊ गर्दै ‘सत्य निरुपण तथा मेलमिलाप आयोग गठनको उद्देश्य नै मेलमिलाप गराउनु हो’–भने ।उनले जघन्य अपराध गरेकालाई सजाय हुने दाबी पनि गरे ।यस्तै, माओवादी केन्द्रका नेता नारायणकाजी श्रेष्ठले संक्रमणकालीन न्यायलाई नियमित प्रक्रियासँग जोडेर हेर्न नमिल्ने जिकिर गर्दै त्यसो गर्दा शान्ति–सम्झौता उल्लंघन हुने र देश फेरि द्वन्द्वमा जानसक्ने बताए ।
