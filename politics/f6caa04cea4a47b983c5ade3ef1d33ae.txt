भत्किएका संरचनाको पुनःनिर्माणका लागि भूउपयोग निती ल्याउनु पर्छ : नेपाल

काठमाडौं, जेठ १८ – नेकपा एमालेका वरिष्ठ नेता माधवकुमार नेपालले भूकम्प प्रभावितलाई स्थायी बसोबास तथा भत्किएका संरचनाको पुनःनिर्माण गर्नका लागि भूउपयोगका साथै बसोबास र अवास निती ल्याउनुपर्नेमा जोड दिनुभएको छ ।
वैशाख १२ गतेको भूकम्पबाट विस्थापित भई बौद्धमा अस्थायी बसोबास गरेका सिन्धुपाल्चोक फुर्रपिङकटीका बासिन्दासँगको भेटको क्रममा नेता नेपालले महाविपत्ति पछिको पुनःनिर्माणको योजना बनाउँदा भूउपयोग, बसोबास र आवास निती ल्याउनुपर्नेमा जोड दिनुभएको हो ।
अस्थायी बसोबास नै समस्याको समाधान नभएकाले स्थायी बसोबासको लागि आफूहरुले सम्बन्धित विज्ञसँग परामर्श गरी उपयुक्त वैकल्पिक व्यवस्थापन गर्न लागेको भन्दै उहाँले सबैलाई आश्वस्त तुल्याउनुभयो ।
योजनाबद्ध रुपमा बसोबाससँग जोडिएका तीनै विषयलाई संयुक्त रुपमा ल्याउन सके विपत्तिको सामना गर्न सकिने नेता नेपालको भनाई थियो । नेपाल व्यवस्थापिका संसद अन्तर्गतको राष्ट्रिय विपद व्यवस्थापन, अनुगमन तथा निर्देशन विशेष समितिद्धारा भूकम्पको क्षति तथा अस्थायी बसोबास बारे अनुगमन गर्न गठित उपसमितिका संयोजक हुनुहुन्छ ।
नेता नेपालको उपसमितिले काठमाडौं उपत्यकाको अनुगमन निरीक्षण गर्ने जिम्मेवारी पाएको छ । अनुगमन निरीक्षणका क्रममा नेता नपाल  सोमबार काठमाडौंको बौद्ध स्तुपा पुग्नुभएको हो । त्यहाँ सिन्धुपाल्चोकको फुर्रपिङकटी गाविसका ५९ घरधुरीले अस्थायी रुपमा बसोबास गर्दै आएका छन् । वैशाख १२ गतेको भूकम्पले जिल्लाको फुर्रपिङकटी गाविस पुरै ध्वस्त पारेको थियो ।
