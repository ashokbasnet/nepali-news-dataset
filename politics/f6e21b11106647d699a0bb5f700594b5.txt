उम्मेदवार छनौटका लागि लमजुङ कांग्रेसभित्र विवाद

आश गुरुङ/उज्यालो । लमजुङ, भदौ १७ - मंसिर ४ गते हुने दोश्रोपटकको संविधान सभा निर्वाचनको उम्मेदवार छनौटका विषयमा लमजुङमा नेपाली कांग्रेसको २ वटै क्षेत्रीय समितिभित्र विवाद देखिएको छ ।
चुनावका लागि उम्मेदवारका आकांक्षीहरु धेरै देखिएकाले आज सोमवार आयोजना गरिएको २ वटै क्षेत्रीय कार्यसमितिको बैठकले कुनै निष्कर्ष निकाल्न नसकेको कांग्रेस नेताकार्यकर्ताहरुले वताएकाछन् ।
२ वटै निर्वाचन क्षेत्रका लागि प्रत्यक्षतर्फ १४ र समानुपातिकतर्फ १९ जनाको उम्मेदवारी परेपछि क्षेत्रीय समितिलाई उम्मेदवार छनौट गर्न  हम्मेहम्मे परेको छ ।
कांग्रेस केन्द्रीय कार्यालयले प्रत्यक्षतर्फ ३ र समानुपातिकतर्फ ५ जनालाई छनौट गरि पठाउन निर्देशन दिएपनि लमजुङमा उम्मेदवार दिएकाहरु कोही पनि पछि हट्न नचाहेपछि निर्वाचन गरेर  छनौट गर्ने या उम्मेदवारीका लागि मनोनयन दर्ता गरेका सवैलाई सिफारिस गर्ने भन्ने विषयमा विवाद देखिएको हो ।
उम्मेदवारीका लागि क्षेत्र नम्बर १ बाट प्रत्यक्ष र समानुपातिकतर्फ ८÷८ जना गरि १६ जनाले आईतबार मनोनयन दर्ता गरिसकेका छन् । यस्तै, क्षेत्र नम्बर २ मा प्रत्यक्षतर्फ ६ जना र समानुपातिकतर्फ ११ जनाले मनोनयन दर्ता गरेकाछन् । मनोनयन दर्ता गरेकाहरु केहीले प्रजातान्त्रिक पद्धती निर्वाचनबाट छनौट गरि जानुपर्ने वताएकाछन् भने केहीले सवै अधिकार केन्द्रीय समितिलाई दिनुपर्ने वताएका छन् ।
उम्मेदवार छनौटका लागि सोमवार क्षेत्रीय भेलाको आयोजना गर्ने र त्यसपछि क्षेत्रीय समितिको बैठक बसेर टुङ्ग्याउने भनिएपनिसोमवार क्षेत्रीय भेलाको आयोजना मात्रै गरिएको छ भने क्षेत्रीय बैठक आयोजना नै नगरि स्थगित भएको छ । उम्मेदवारका आकांक्षीहरु धेरै देखिएपछि क्षेत्रीय बैठकले यसको टुंगो लगाउन नसक्दा भोलि मंगलवार जिल्ला कार्यसमिति र क्षेत्रीय समितिको बैठक बसेर उम्मेदवारका विषयमा टुंगो लगाउने कांग्रेसले जनाएको छ । ‘क्षेत्रीय समितिमै प्रजातान्त्रिक विधिवाट मतदान गरौँ र छनौट गरौँ भन्दा साथीहरु मानेनन्’, क्षेत्र नम्बर १ बाट प्रत्यक्षतर्फबाट मनोनयन दर्ता गरेका एक नेताले भने ।
सोमवारको भेलामा क्षेत्रीय प्रतिनिधिहरु र गाउँ कार्यसमितिका सभापतिहरुको राय लिईएको र मंगलबार विहान सुभेच्छुक संस्थाहरु, भातृसंगठत तथा बुद्धिजीविहरुको राय लिने भएको नेविसंघका सभापति शंकरराज घिमिरेले जानकारी दिनुभयो ।
आईतवार लमजुङ क्षेत्र नम्बर १ मा प्रत्यक्षतर्फ क्षेत्रीय अध्यक्ष विष्णुप्रसाद धिताल, महासमिति सदस्य डाक्टर टकराज गुरुङ, पूर्व सभापति तुलसीनारायण श्रेष्ठ, जिल्ला कार्य समितिका पूर्व सभापति एवं जिल्ला विकास समितिका पूर्व सभापति शंकरकान्त जोशी, महाधिवेशन प्रतिनिधि खुसीमान गुरुङ, भूपू सैनिक संघका केन्द्रीय महासचिव गर्जबहादुर गुरुङ, महाधिवेशन प्रतिनिधि डिकेन्द्रराज कँडेल र पूर्व उपसभापति गोविन्द धितालले मनोनयन दर्ता गरेका छन् ।
यस्तै समानुपातिकतर्फ रश्मी घिमिरे, तरुण दलका पूर्व महासचिव यमबहादुर गुरुङ, कोपिला विक, हुमनाथ दवाडी, नेपाल भूपू सैनिक संघका केन्द्रीय सदस्य क्याप्टेन लालबहादुर गुरुङ, महासमिति सदस्य ईन्दिरा लम्साल, जिल्ला कार्यसमितिका सहसचिव विष्णुमाया धिताल र दलित संघका केन्द्रीय सदस्य भीमसेन दमै रहेका छन् ।
यस्तै, क्षेत्र नम्बर २ मा प्रत्यक्षतर्फ केन्द्रीय सदस्य दिलबहादुर घर्ती, पूर्व सभापति चन्द्रबहादुर कुँवर, तरुण दल लमजुङका अध्यक्ष रमेश पाण्डे, महासमिति सदस्य गमप्रसाद गुरुङ, वर्तमान पार्टी सभापति कृष्णप्रसाद कोईराला र तरुण दलका पूर्व अध्यक्ष लक्ष्मीकान्त पौडेलले उम्मेदवारीका लागि मनोनयन दर्ता गरेका छन् ।
समानुपातिकतर्फ डाक्टर पूर्णकान्त अधिकारी, नवराज न्यौपाने, संस्थापक सभापति तारानाथ कोईराला, साँस्कृति संघका केन्द्रीय अध्यक्ष तीर्थबहादुर थापा, महासमिति सदस्य सुशीला घिमिरे, जिल्ला कार्यसमिति सदस्य सीता अधिकारी, महिला संघकी अध्यक्ष सानुमाया गुरुङ, महाधिवेशन प्रतिनिधि भीमबहादुर दुरा, महाधिवेशन प्रतिनिधि ज्ञानु शाह, पूर्व उपसभापति शुभनाथ मिश्र र दलित संघ लमजुङका अध्यक्ष गोपाल खातीले उम्मेदवारका लागि मनोनयन दर्ता गरेका छन् ।
