संविधान संशोधनबारे सर्वोच्चमा पनि बहस सुरु

काठमाडौं, पुस १७ – संविधान संशोधन प्रस्ताव अघि बढाउने कि नबढाउने भन्ने विषयमा सत्ता र विपक्षी दलबिच संसदमा घम्साघम्सी भइरहेका बेला रुपान्तरिक संसदले प्रदेशको सीमाङ्कन हेरफेर गर्न सक्छ कि सक्दैन भन्ने विषयमा सर्वोच्च अदालतमा आइतबारदेखि बहस सुरु भएको छ । 
अधिवक्ता अधिबक्ता टिकाध्वज खड्का र बिष्णुबहादुर राउतलगायतले प्रदेशसभाको सहमति बिना सीमाङ्कन हेरफेर हुन नसक्ने जिकिरसहित दायर गरेको रिटमाथि सुनुवाई सुरु  भएको हो । रिटमा सरकारले संसदमा दर्ता गरेको संविधान संशोधन प्रस्ताव गैरकानुनी भएकाले खारेज गर्न माग गरिएको छ । 
खड्का र राउतले मंसिर १६ गते संशोधन प्रस्ताव खारेजीको माग गर्दै रिट दायर गरेका थिए । संविधानको धारा २७४ मा प्रदेशको सीमाङ्कन परिमार्जन गर्न सम्बन्धित प्रदेशसभाको दुई तिहाइ बहुमतले अनुमोदन गर्नुपर्ने व्यवस्था छ । 
प्रधानन्यायाधीश सुशीला कार्की र ईश्वरप्रसाद खतिवडाको इजलासमा सुनुवाई सुरुभएको हो । संवैधानिक परिषद्का बैठकमा प्रधानन्यायाधीश कार्की जानु परेकाले आइतबार सुनुवाई नसकिएकाले सोमबार पनि जारी रहने सर्वोच्च अदालतले जनाएको छ ।
