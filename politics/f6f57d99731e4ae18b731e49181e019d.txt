मौन अवधिमा पैसा बाँडेको आरोप : कांग्रेस र वामका कार्यकर्ताको लुकामारी !

ओखलढुंगा, मंसिर ९ – वाम गठबन्धनमा आबद्ध दलका भातृ संगठनहरुले ओखलढुंगामा मंसिर १० गते हुने पहिलो चरणमा हुने संघीय प्रतिनिधिसभा र प्रदेशसभा सदस्य चुनावको मौन अवधिमा विपक्षीले पैसा बाँड्न थालेको भन्दै निगरानी गर्न वाइसिएल र युवा संघको संयुक्त फोर्स परिचालन गरेको छ । बिहीबारदेखि नै मौन अवधि सुरु भए पनि मतदाता प्रभावित गर्न विभिन्न गतिविधि हुन थालेका छन् ।
विपक्षीका यस्ता गतिविधि अनुगमन गरेर पैसा बाँड्ने काम रोक्न रेड फोर्स तैनाथ गरिएको गठबन्धनका एक नेताले बताएका छन् । उनका अनुसार जिल्लाका ७५ वटै वडामा १०० जनाको समूहमा रहेको संयुक्त फोर्स परिचालन गरिएको हो । त्यसरी परिचालित भएको समूह मतदातासमक्ष नदेखिने, उनीहरुसँग सम्पर्क नगर्ने तर विपक्षी दलका गतिविधिको सुराकी गरेर मतदाता प्रभावित पार्ने काम गर्न लागे अवरोध गर्ने उद्देश्य रहेको छ ।
युवाहरुको फोर्स परिचालन गरिएको विषयमा ती नेताले कांग्रेसका गतिविधि अनुगमन गर्न र पैसा बाँडेमा नियन्त्रणमा लिन युवाहरुको समूह खटाइएको बताएका छन् । उनले मतदातालाई किन्न र त्रसित पार्ने काम रोक्ने उद्देश्य रहेको बताएका छन् । विभिन्न स्थानमा पैसा बाँडेका सुचना आएकाले त्यस्ता कार्य रोक्न युवाहरुको समूह सक्रिय पारिएको उनको दाबी छ ।
युवा परिचालनका विषयमा युवा संघका जिल्ला अध्यक्ष राजन खत्रीले मतदाता किन्न पैसा बाँड्न थालिएको भरपर्दा सुचना आएपछि पैसा बोकेर हिँड्नेहरुको खोजी गर्न युवा संघ र वाइसिएलको संयुक्त टोली परिचान गरिएको पुष्टि गरेका छन् । खत्रीले मतदाता प्रभावित गर्ने, भोट माग्ने र पैसा बाँड्ने काम गर्ने समूहलाई नियन्त्रणमा लिएर प्रहरीलाई बुझाउने बताउनुभयो । ‘संविधानले परिकल्पना गरेको स्वच्छ निर्वाचनलाई प्रभावित पार्ने, आर्थिक चलखेल गरेर मतदाता किन्न खोज्ने र चुनाव भाँड्न खोज्ने विरुद्ध जिल्लाभर संयुक्त रुपमा युवा परिचालन गरिएको हो’ खत्रीले भन्नुभयो ।
स्रोतका अनुसार वाम गठबन्धनका भातृ संगठनहरुले चम्पादेवी, मानेभञ्ज्यांग, सुनकोशी र खिजीदेम्वामा बढी निगरानी बढाएका छन् । अन्य वडाहरुमा समेत नियमित युवा परिचालन गरिएको छ ।
यसैबिच युवा संघ र वाइसियलले पैसासहितको गाडी नियन्त्रणमा लिएको दाबी गरेको छ । शुक्रबार राति ८ बजे ओखलढुंगाबाट चिसंखुगढी ३ दियालेबाट दुई लाख पैसासहितको कांग्रेसले खटाएको गाडी एक घण्टा नियन्त्रणमा लिइएको वाइसिएलका नेता अशोक थापाले बताउनुभयो । थापाका अनुसार नियन्त्रण लिइएको पैसा कांग्रेसका कार्यकर्ताहरुले नबाँड्ने शर्तमा माफी मागेपछि छोडिएको छ । घटनाबारे प्रहरीले अनविज्ञता प्रकट गरेको छ ।
यसरी मौन अवधिमा वाम गठबन्धन र कांग्रेसका कार्यकर्ताहरु एक अर्कोलाई लक्षित गरी परिचालित भएपछि सुरक्षा चुनौती थपिएको छ । झडप हुने आशंकामा सुरक्षा सर्तकर्ता अपनाइएको र प्रहरीले गस्ती समेत थालेको जिल्ला प्रहरी कार्यालय ओखलढुंगाले जनाएको छ ।
