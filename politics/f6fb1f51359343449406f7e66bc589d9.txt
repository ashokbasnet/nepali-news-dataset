विवादकाबीच आयोगले प्रतिवेदन बुझायो

सेञ्छेलुङ लिम्बु/उज्यालो । काठमाण्डौं, माघ १७ - आन्तरिक विवाद र शेर्पा समूदायको विरोधका बीच राज्य पुनर्संरचना उच्चस्तरीय सुझाव आयोगले फरक मत सहित सरकारलाई बुझाएको छ । आयोगका संयोजक मदन परियारले जातीय आधारमा ११ प्रदेश हुनुपर्ने प्रस्ताव सहितको प्रतिवेदन प्रधानमन्त्री बाबुराम भट्टराईलाई बुझाउनुभएको हो । प्रतिवेदन बुझाएपछि संयोजक मदन परियारले लक्षित समूदायको बहुमत पुग्ने गरी प्रदेश बनाएर सीमाङ्कन गरिएको जानकारी दिनुभयो ।

 

प्रतिवेदन बनाउँदा उत्पीडित समूदायलाई ध्याद दिइएको बताउनुभयो । ६ प्रदेश हुनुपर्ने छुट्टै फरक मत बुझाएका सदस्य रमेश ढुंगेलले बहुमतले बुझाएको प्रतिवेदनप्रति आफूहरुको आधारभूत रुपमै भिन्नता रहेको बताउनुभयो । राज्यको संख्या, सीमाङ्कन र नामाङ्कन प्रति रमेश ढुंगेल, सावित्रा गुरुङ र सर्वराज खड्काले असहमति जनाउनुभएको छ । ढुंगेलले सामथ्र्य र पहिचानका आधारमा प्रदेश निर्माण गर्नुपर्ने र स्थानीय तहलाई बलियो बनाउनु पर्ने आफूहरुको प्रस्ताव रहेको बताउनुभयो ।

राज्य पूनसंरचना उच्चस्तरीय सुझाव आयोगले शेर्पा प्रदेश हटाएको विरोधमा शेर्पा सभाषद र शेर्पा सम्वद्ध संस्थाहरुले प्रधानमन्त्री कार्यालय सिंहदरबार अगाडि प्रदर्शन गरेका छन् । संविधान सभाको राज्य पूनसंरचना तथा राज्य शक्तिको बाँडफाँड समितिले शेर्पा प्रदेश प्रस्ताव गरेपनि आयोगले हटाएको सूचना पाएका शेर्पा समूदायले प्रदर्शन गरेका हुन् । विभिन्न पार्टीका शेर्पा सभाषदहरुले शेर्पा प्रदेश हुनुपर्ने र आफना्े विरोध कायमै रहने बताएका छन । केहीबेर उनीहरुले आयोगका पदाधिकारीलाई प्रधानमन्त्री कार्यालय भित्र प्रवेश गर्न अवरोध गर्दै विरोधमा नाराबाजी गरेपछि केही समय तनाव भएको थियो । आयोगले पेश गरेको प्रतिवेदनमा शेर्पा प्रदेश छैन् ।

बहुमतका आधारमा आयोगले जातीय आधारमा ११ प्रदेश हुनुपर्ने सुझाव दिएको छ । आयोगमा काँग्रेसका सदस्य रमेश ढुंगेल र सावित्री गुरुङ तथा एमालेका सर्वराज खड्काले जातका आधारमा नभई भौगोलिक, सांस्कृतिक र ऐतिहासिक आधारमा ६ वटा मात्रै प्रदेश हुनुपर्ने सुझाव दिनुभएको छ । पहेंलो कभर राखिएको बहुमतको प्रतिवेदन रातो रुमालमा बेरेर बुझाइएको छ भने अल्पमतको नीलो कभर भएको प्रतिवेदन खुलै राखेर बुझाइएको छ ।
