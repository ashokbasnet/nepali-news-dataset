प्रचण्ड समक्ष भट्टराई र श्रेष्ठको लिखित असहमति

काठमाडौं, पुस १७ - समानुपातिक तर्फको सभासद् छनौट प्रकृयामा मापदण्ड मिचेको भन्दै एकीकृत नेकपा माओवादीका अध्यक्ष पुष्पकमल दाहाल प्रचण्ड विरुद्ध नेताहरु डाक्टर बाबुराम भट्टराई र नारायणकाजी श्रेष्ठ प्रकाशले लिखित असहमति जनाएका छन् ।
दुवै नेताले अध्यक्ष प्रचण्डको निवास लाजिम्पार्टमै पुगेर समानुपातिक तर्फको सूचि सच्चाउन आग्रह गर्दै असहमती र विरोध पत्र बुझाएका हुन् ।
अध्यक्ष प्रचण्डले सभासद्को सूचि तयार गर्दा मापदण्ड मिचेको, २० जिल्लालाई प्रतिनिधित्व विहिन बनाएको, सहीद, वेपत्ता, अपाङ्ग र त्यागी नेतालाई प्राथमिकतामा नपारेको, जनयुद्ध दवाउन भूमिका खेलेको व्यक्तिलाई छनौट गरेको लगायत आरोप लगाएका छन् ।
जवाफमा अध्यक्ष प्रचण्डले सूची सच्चाउने विषयमा साथीहरुसँग छलफल गर्ने जवाफ दिएको नेता भट्टराईका स्वकिय सचिव विश्वदीप पाण्डेले उज्यालो अनलाइनलाई जानकारी दिनुभयो ।
