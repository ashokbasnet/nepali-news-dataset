सेना परिचालन गरेर भएपनि बैशाखमै चुनावः माधव नेपाल

काठमाडौं, मंसिर ३ – नेकपा एमालेका वरिष्ठ नेता माधवकुमार नेपालले सेना परिचालन गरेर भएपनि आगामी बैशाखमा चुनाव गर्नुपर्ने बताउनुभएको छ । माओवादीले काँग्रेस नेतृत्वमा सरकार भए चुनाव नहुने आशंका गरेको भन्दै नेता नेपालले प्रहरी प्रशासनप्रति विश्वास नभए सेना र सशस्त्र प्रहरीमार्फत सिधै चुनाव गर्नुपर्ने प्रस्ताव गर्नुभएको हो ।  

 

‘चुनावमा तलमाथि गर्छ कि भन्ने चिन्ता छ । प्रधानमन्त्री आफैले केही गर्न सक्दैन’, बालमञ्जरी मासिक बालपत्रिकाले मंगलबार काठमाडौंमा गरेको कार्यक्रममा नेता नेपालले भन्नुभयो, ‘गृहमन्त्रीले तलमाथि गर्छ कि भन्ने चिन्ता हो र प्रहरी प्रशासनमाथि विश्वास नगर्ने हो भने आर्मीलाई जिम्मा दिउँ, सशस्त्र प्रहरीलाई जिम्मा दिउँ । तर बैशाखमै चुनाव गर्नुपर्छ ।’ 

नेता नेपालले बैखामा चुनाव नभए ६ महिना पछाडी धकेलिने भन्दै चुनाव सर्नु मुलुकका लागि राम्रो नहुने बताउनुभयो । भट्टराई नेतृत्वको सरकारमा काँग्रेस एमाले कुनै हालतमा सहभागि नहुने भन्दै नेपालले तत्काल राजीनामा दिन प्रधानमन्त्री भट्टराईलाई सुझाव दिनुभयो ।

‘राजीनामा दिने व्यक्तिले गल्ली गल्लीमा राजिनामा दिऊँ कि नदिऊँ भनेर सोध्दै हिँड्दैनन्’, नेपालले भन्नुभयो, ‘राजीनामा दिनु नै राजनीतिक निकासको प्रस्थान विन्दु हो ।’ नेपालले अहिलेको अवस्थामा सहमति हुनसक्ने सम्भावना आफुले नदेखेको बताउनुभयो  । एकीकृत माओवादीका नेतापिच्छे फरकफरक विचार रहेका कारणले पनि दलहरुवीच सहमति भइहाल्ने सम्भावना नभएको नेता नेपालको भनाई छ ।  

माधव नेपालले अब हुने चुनाव संविधानसभा र संसदको हुने बताउनुभयो । ‘अबको चुनाव संविधानसभा र संसद दुबैको हुन्छ’, नेपालले भन्नुभयो, ‘संविधानसभाले १ बर्ष काम गर्ने र बाँकी समय संसदको काम गर्नेगरी चुनाव गर्नुपर्छ ।’

स्थानीय निकाय नहुँदा भ्रष्टाचार बढेको भन्दै नेता नेपालले संघीयतामा नजाँदासम्म काम गर्ने गरि स्थानीय निकायको चुनाव गर्नुपर्ने बताउनुभयो ।

राजनीतिक दलका कार्यकता र प्रशासनको मिलेमतोमा स्थानीय निकायमा ठूलो भ्रष्टार हुने गरेको नेता नेपालको भनाई छ ।
