एसएसबीले गोली हानी हत्या गरेका बासुदेवको परिवारले ६ वर्षपछि पाए १० लाख राहत

विराटनगर, चैत १४ – घुम्टोको बिचमा आँखाभरी आँसु, आँसु भरिएको आँखा भावविह्वल हुनुभएकी उर्मिलादेवी साहको । एकातिर रुँदै गरेको आवाज अर्कोतिर उर्मिलादेवीको रोहिरहेको तस्बिर र भिडियो खिच्ने सञ्चारकर्मीको भिड । सोमबार विराटनगरमा दृश्य यस्तै देखियो । 
यही बिचमा गृहमन्त्री बिमलेन्द्र निधिले उर्मिलादेवी साह लगायतका परिवारलाई १० लाख लिन बोलाउँदा त्यो रुवाई एकाएक अझ बढ्यो । मन्त्री निधिले भन्नुभयो, ‘मरेको मान्छेलाई पैसासँग तुलना गर्न नसकिए पनि एउटा राहतको रुपमा राज्यले सहयोग गरेर मानवीय र सामाजिक दायित्व निर्वाह गरिएको छ ।’ उहाँले यस्तो बेलामा सहयोग गर्न सकिएन भने राज्य र समाजको अस्तित्व नहुने उल्लेख गर्नुभयो । 
२०६७ साल जेठ ११ गते भारतीय सुरक्षा बल एसएसबीले गोली हानेर हत्या गरेका बासुदेव साहको परिवारलाई सोमबार दश लाख रुपैयाँ राहत दिइएको हो । साह परिवारका चार जनाको उपस्थिति भएको कार्यक्रममा साहका परिवारले बासुदेवलाई शहीद घोषणा गर्न माग गरेका छन् । 
हत्या भएको ६ वर्षपछि साह परिवारमा एकातर्फ पीडा बल्झिएको छ भने अर्कोतर्फ आर्थिक अबस्था कमजोर भएको परिवारमा सानो राहत थपिएको छ । ६ वर्षपछि साहको परिवारले राहत त पाए तर परिवारको पीडा कम भएको छैन । मृतक साहकी पत्नी उर्मिलादेवी साहले आर्थिक अबस्था कमजोर भएकोले समस्या रहेको बताउनुभयो ।
जिल्ला सुरक्षा समितिको बैठकले गएका वर्षहरुदेखि नै राहतका बारेमा गृहमन्त्रालयमा पत्रचार गरेको भएपनि पछिल्लो पटक कन्चनपुरको घटना पछिमात्र सरकारले साहको घटनाबारे चासो दिएको हो । हरेक वर्ष भारतीय सीमा क्षेत्रहरुमा नेपालीले भारतीय सुरक्षा बल एसएसबीको ज्यादती भोग्दै आएका छन् । 
कतिपयको ज्यानै गएको छ भने कतिपय चुपचाप यातना सहन बाध्य भएका छन् । एउटा देशको प्रहरीले अर्को देशको नागरिकलाई सिधै मार्ने र गोली हान्ने अवस्थाको अन्त्य कहिले हुन्छ ? त्यो सोचनीय बिषय हो । राज्यले राहत दिएर मृतक परिवारलाई सान्त्वना दिन खोजे पनि यो समस्याको उचित समाधान भने होइन । यस बारेमा राज्यले कुटनितिक पहल गर्नु जरुरी देखिन्छ ।
