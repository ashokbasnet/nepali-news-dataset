राजस्व छल्ने उद्योगी व्यवसायीलाई जेल हाल्न सकिन्छः अर्थमन्त्री पुन

काठमाडौं, कात्तिक १८ — अर्थमन्त्री वर्षमान पुन ‘अनन्त’ले नक्कली भ्याट बिल बनाएर राजस्व छल्ने उद्योगी व्यवसायीलाई जेल हाल्नेसम्मको कारबाही हुन सक्ने संकेत गर्नुभएको छ । शुक्रबार काठमाडौंमा भएको कार्यक्रममा अर्थमन्त्री पुनले जन प्रतिनिधिबाट समेत त्यस्तो सुझाव आइरहेकोले सरकार त्यस विषयमा गम्भीर रहेको बताउनुभयो । 

 

‘सार्वजनिक लेखा समिति सहितका जनप्रतिनिधि मुलक संस्थाबाट नक्कली भ्याट विल बनाई राजस्व छल्नेलाई नक्कली नोटको कारोवार गर्नेलाई जस्तै जेल हाल्नु पर्ने आवाज उठेको छ’, मन्त्री पुनले भन्नुभयो, ‘नागरिकको अपेक्षालाई सरकारले नकार्न सक्दैन ।’  भ्याट छलीमा राजस्व प्रशासनको संलग्नताबारे पनि मन्त्रालयले आन्तरिक रुपमा अनुसन्धान गरिरहेको भन्दै अर्थमन्त्री पुनले कर्मचारी र उद्योगीको कसुरबारे सँगै छानबिन गर्ने पक्षमा रहेको बताउनुभयो । 

 

करदाताको विवरण गोप्य राख्नु पर्ने भए पनि नागरिकको सूचनाको हकको सम्मान गर्दै सक्ने जति विवरण सार्वजनिक गरेको मन्त्री पुनले बताउनु भयो । मन्त्री पुनले सबै विवरण सरकारले सार्वजनिक गर्न नसक्ने बताउनुभयो ।  

 

पुनःस्थापना प्याकेजका लागि सरकारसित रकमको अभाव छैन 

 

कार्यक्रममा बोल्दै अर्थमन्त्री अनन्तले पुनःस्थापनामा जाने लडाकूलाई दिने रकम अभाव नहुने बताउनु भयो । दलहरुबीच भएको सहमति अनुसार पुनःस्थापनामा जाने लडाकूलाई दिइने कुल रकम मध्ये तीन अर्ब सरकारसँगै रहेको र बाँकी रकमका लागि दातालाई पत्राचार गरिसकेको जानकारी दिनभुयो । दाताहरुलाई आग्रह गरिसकेका र उनीहरु तयार रहेको मन्त्री पुनले बताउनुभयो ।
