संविधान संशोधन नगरी निर्वाचन गर्न नहुने मधेसी मोर्चाको अडान

तराई मधेस लोकतान्त्रिक पार्टी (तमलोपा)को केन्द्रीय कार्यालय बिजुलीबजारमा विहीबार बसेको मोर्चाको बैठकले संविधान संशोधन नगरी निर्वाचन गर्दा त्यसले द्वन्द्व निम्त्याउने निष्कर्ष निकालेको छ ।

बैठककाबारेमा जानकारी दिँदै तमलोपा उपाध्यक्ष वृशेषचन्द्र लालले संविधान संशोधन गरी निर्वाचन गर्दा थोरै भएपनि मोर्चाका माग सम्बोधन हुने र आफूहरु निर्वाचनमा जानसक्ने बताए ।

बैठकमा मुलुकको समसामयिक राजनीति र राजनीतिक गतिरोध अन्त्य गर्नेबारेमा छलफल भएको जानकारी दिँदै उनले भने–‘मोर्चाले संविधान कार्यान्वयन होस् भन्ने चाहेको छ । त्यसका लागि हामीले लचकता अपनाएका छौं ।’

मोर्चाले स्थानीय निकाय पुनःसंरचनासम्बन्धी आयोगले संविधानको मूल मर्मविपरीत काम गरेको निष्कर्ष निकाल्दै विशेष, संरक्षित र स्वायत्त क्षेत्रकाबारेमा कुनै कार्य नगरेको आरोप लगाएको छ ।

बैठक शुक्रबार (भोलि) पनि बस्ने र शुक्रबार नै पत्रकार सम्मलेन गरी बैठकका निर्णय सार्वजनिक गरिने उनले जानकारी दिए । रासस
