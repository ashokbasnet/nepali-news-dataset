मोर्चा सहमत हुँदा पनि कांग्रेसभित्रको असमझदारीले संसद बैठक अवरुद्ध

प्रकाश ढकाल/उज्यालो । काठमाडौं, मंसिर २४ - व्यवस्थापिका संसदको बिहीबारको बैठक पनि अवरुद्ध भएको छ । संविधान संशोधन सम्बन्धी विधेयक कार्यसूचीबाट हटाइएको भन्दै कांग्रेसका केही सांसदहरुले नाराबाजी गरेपछि बैठक अवरुद्ध भएको हो ।
यसअघि दिउँसो ३ बजेका लागि बोलाइएको बैठक मधेसी मोर्चाका सांसदहरुले भूकम्पपछिको पुनर्निर्माण सम्बन्धी विधेयक पेश गर्न दिने सहमति जनाएपछि बेलुकी ५ बजेका लागि बोलाइएको थियो । तर कांग्रेसले संशोधन विधेयक पनि सँगै लैजानुपर्ने अडान राखेपछि बैठक साँझ अबेर मात्रै सुरु भयो ।
बैठक सुरु हुनासाथ कांग्रेसका सांसद रमेश लेखकले संशोधन विधेयक कार्यसूचीबाट हटाएको भन्दै नियमापति जनाउनुभयो । मिन विश्वकर्मा, रामहरि खतिवडा लगायतका सांसदहरुले पनि उहाँलाई साथ दिए । तर कांग्रेसका शेरबहादुर देउवा, रामचन्द्र पौडेल, रामशरण महत, कृष्णप्रसाद सिटौला लगायतले भने पुनर्निर्माण सम्बन्धी विधेयक मात्र पेश गर्नेगरी बैठक सञ्चालन गर्न सहमति जनाएका थिए ।
तर कांग्रेसका शीर्ष नेताहरुले जनाएको सहमतिमा अरु सांसदहरुले नै साथ दिएनन् । पौडेलले पटकपटक आफ्ना सांसदहरुलाई आआफ्नो ठाउँमा बस्न आग्रह गरेपनि उनीहरुले नाराबाजी गरिरहे । त्यसपछि सभामुख ओनसरी घर्तीले बैठक स्थगित भएको जानकारी गराउनुभयो ।
कांग्रेसका कारण संसद बैठक स्थगित भएको भन्दै मधेसी मोर्चाले समेत आपत्ति जनाएको छ । संघीय समाजवादी फोरमका प्रमुख सचेतक शिवजी यादवले कांग्रेसले गैरलोकतान्त्रिक चरित्र देखाएको टिप्पणी गर्नुभयो ।
कांग्रेसले संशोधन विधेयक कार्यसूचीबाट हटाएको भनेर बिरोध गरिरहँदा नेपाल मजदूर किसान पार्टीका सांसदले भने नाकाबन्दी गरेको भन्दै भारतको बिरोधमा नाराबाजी गरेका थिए ।
