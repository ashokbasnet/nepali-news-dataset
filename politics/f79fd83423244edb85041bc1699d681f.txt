सेना समायोजनको बाँकी विषय आज टुंगिने

काठमाडौ, चैत ३० – सेना समायोजनमा देखिएका विवाद मिलाउन गठित कार्यदलले बिहीबार सहमति हुँन बाँकी विषयको टुंगो लगाउने भएको छ । सेना समायोजन विशेष समितिको सचिवालय नयाँ बानेश्वरमा बस्ने बैठकमा सेना समायोजनपछि बन्ने महानिर्देशनालयको संरचना, छनौट समिति, दर्जा निर्धारण र तालिम अवधिमा सहमति खोजिने छ ।

 

माओबादीले दर्जा निर्धारणको मापदण्ड तय गर्ने जिम्मा सेनालाई दिनुका साथै छनौट समितिमा लडाकुको पनि प्रतिनिधित्व हुनुपर्ने अडान लिएको छ । नेपाली काँग्रेस र एमालेले भने दर्जा निर्धारणको मापदण्ड विशेष समितिबाटै तोक्नुपर्ने र छनौट समितिमा सेना, लोकसेवा आयोग र सचिवालयको प्रतिनिधित्व गराउनुपर्ने तर्क गरेका छन् ।
