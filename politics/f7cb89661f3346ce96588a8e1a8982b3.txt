चित्त नबुझे संशोधन प्रस्ताव सदनबाटै फेल गर्न बादलको सुझाव

खोटाङ, पुस १५ – नेकपा माओवादी केन्द्रका वरिष्ठ नेता रामबहादुर थापा बादलले संविधान संशोधनमा चित्त नबुझे संशोधन प्रस्तावलाई सदनबाटै फेल गर्न एमालेलाई सुझाव दिनु भएको छ । 
प्रेस सेन्टर खोटाङले शुक्रबार सदरमुकाम दिक्तेलमा आयोजना गरेको पत्रकार सम्मेलनमा नेता बादलले संशोधनमा चित्त नबुझेको भए वा संशोधन राष्ट्रघाती लागेको भए प्रस्तावलाई सदनबाटै फेल गर्न एमालेलाई आग्रह गर्नु भएको हो। 
बरिष्ठ नेता बादलले एमालेले सदन पनि चल्न नदिने र निर्वाचन पनि खोज्ने दोहोरो चरित्र देखाएको बताउनुभयो । माओवादी केन्द्र निकट किराती राष्ट्रिय मुक्ती मोर्चाको चौथो सम्मेलनको लागि दिक्तेल आइपुगेका बादलले सबै दल र पक्षलाई सहमतिमा लिएर अघि बढ्न खोज्दा समस्या झ्न बल्झिने र संसद बिघटनतिर जाने खतरा बढेकाले विवादलाई चाँडोभन्दा चाँडो हल गर्नुपर्ने मोडमा सरकार पुगेको उल्लेख गर्नुभयो । उहाँले वार्ता र छलफलकै माध्यमबाट सहमति जुटाउन र समस्या समाधानका लागि अहिलेलाई हप्ता दिनकालागि समय बढाइएको बताउनुभयो । 
नेता बादलले हप्ता दिनभित्र पनि दलबिचमा सहमति नजुटे सरकार आफैले संविधान संशोधन प्रस्ताव सदनमा दर्ता गर्ने जानकारी दिनुभयो । ‘सहमति नजुटे बर्तमान सरकार एमालेलाई ‘क्रस’ गरेरै भए पनि संशोधन प्रस्ताव सदनमा दर्ता गर्ने पक्षमा छ’ बादलले भन्नुभयो, ‘हप्ता दिनसम्म औपचारिक र अनौपचारिकरुपमा छलफल हुन्छ सहमति नजुटे सरकार संशोधन प्रस्ताव दर्ता गराउने मोडमा पुगेको छ ।’
