चुनावमा असहयोग गरेको भन्दै कांग्रेसका १९ जना कारबाहीमा, हराउन लागिपरेको आरोप

आदर्श केसी/उज्यालो ।
रुकुम, जेठ २६ – वैशाख ३१ गते सम्पन्न पहिलो चरणको स्थानीय तहको चुनावमा पार्टीलाई अन्तर्घात गरी असहयोग गरेको भन्दै कांग्रेस रुकुमले १९ जना नेता तथा कार्यकर्तालाई कारबाहीको तयारी थालेको छ । निर्वाचनमा पार्टीको निर्णय विपरित गएको र पार्टीले उठाएका उम्मेदवारलाई हराउन सक्रिय रहेको भन्दै कांग्रेसले जिल्ला सचिव, क्षेत्रीय सभापति, जिल्ला सदस्य सहित क्रियाशिल सदस्यहरुलाई स्पष्टिकरण समेत सोधेको छ । 
कांग्रेसले पार्टी विरोधी कार्यमा संलग्न कार्यकर्तालाई कारवाही गर्न ४ सदस्यीय अनुशासन विभाग गठन गरेको थियो । जिल्ला सदस्य भीमबहादुर डाँगीको संयोजकत्वमा रहेको विभागले जिल्ला सचिव जनककुमार चन्द, क्षेत्र नम्बर १ का क्षेत्रीय सभापति सुरतजंग मल्लसहित १९ जनालाई स्पष्टिकरण सोधेको हो । पाटी सचिव जनक चन्दले बाफीकोट गाउँपालिको प्रमुखको उम्मेदवार जनक कुमार बाठालाई हराउन माओवादी केन्द्रसँग  मिलेर वडा नम्बर १० कांग्रेसका वडा अध्यक्ष थलवीर खड्कालाई पनि हराएको, आर्थिक प्रलोभनमा परेर घात गरेको आरोप छ । 
त्यस्तै क्षेत्र नम्बर एकका सभापति सुरतजंग मल्ले मुसिकोट नगरपालिकाका मेयरका उम्मेद्वार महेन्द्र केसी र वडा नम्बर ५ का अध्यक्षका उम्मेदवार यज्ञ परियारलाई हराउन माओवादीसँग मिलेर पैसा खर्च गरी घात गरेको आरोप छ । जसको कारणले झण्डै ८० मतले मुसिकोटको मेयरमा पराजय भोगेको कांग्रेसको निष्र्कष छ । त्यसकारण पनि मल्ललाई कार्बाहीको लागी दवाव छ । कार्बाहीमा पर्ने यी दुई कांग्रेसको ठूलो पदका ब्यक्ति हुन् । त्यस्तै पूर्व क्षेत्र नम्बर दुइका क्षेत्रीय सभापति खम्बु मल्ल पनि स्पष्टीकरणमा परेका छन् । उनी चुनावको समयमा मौन बसेर असहयोग गरेको आरोप छ । 
अर्का कांग्रेसका पुराना नेता तथा पूर्व महाधिबेशन प्रतिनिधी उपेन्द्र मल्ल चुनाव प्रचारमा नगएर मौन बसेको आरोपमा स्पष्टीकरणमा परेका छन् । त्यस्तै कांग्रेसका क्रियाशिल सदस्य तथा अस्पताल विकास समिति रुकुमका अध्यक्ष शिव आचार्य पनि स्पष्टीकरणमा परेका छन् । उनले सामाजिक सञ्जालमा बेला बेला पार्टी नेतृत्वको बिरुद्धमा अभिब्यक्ति दिएको तथा  चौरजहारी नगरपालिकाको मेयरका उम्मेदवार बलवीर गोसाइलाई हराउन मुख्य भुमिका खेलेको आरोप छ । 
यस्तै उद्योग बाणिज्य संघ रुकुमका अध्यक्ष तथा पूर्व महाधिवेशन प्रतिनिधी टेकबहादुर पुन टेनमलार्ई पनि स्पष्टीकरण सोधिएको छ । उनले पनि मुसिकोट नगरपालिकामा कांग्रेसलाई हराउन भूमिका खेलेको आरोप छ । स्पष्टीकरण सोधिएकाहरुलाई सात दिनभित्र जवाफ दिन भनिएको छ । चित्त बुझ्दो जवाफ नदिएमा उनीहरुलाई पार्टीबाट निष्काशन सहितको कारबाहीका लागि जिल्ला समितिमा सिफारिस गरिने अनुशासन विभाग संयोजक डाँगीले जानकारी दिनुभयो । त्यस्तै मुसिकोट नगरपालिकाबाट जिल्ला सदस्य दिपा पाण्डे, दलबहादुर केसी, टेकबहादुर पुन र आठविसकोट नगरपालिकाबाट पूर्व जिल्ला सदस्य गंगाराम गौतमलाई स्पष्टिकरण सोधिएको छ । त्यस्तै त्रिवेणी गाउँपालिकाबाट भुपालसिंह ओली र हिरा केसी, चौरजहारी नगरपालिकाबाट बालकृष्ण भाँट, दौलत बिष्ट, लोकेन्द्र केसी, गणेश डाँगी,कृपालाल खत्री र डिल्ली हमाललाइ पनि स्पष्टिकरण सोधिएको अनुसाशन विभागले जनाएको छ ।
