वडाको संख्या निर्धारण विधेयक पारित

उपप्रधानमन्त्री एवं संघीय मामिला तथा स्थानीय विकासमन्त्री कमल थापाको तर्फबाट कानुन, न्याय तथा संसदीय मामिलामन्त्री अजयशंकर नायकले उक्त प्रस्तावलाई पारित गरियोस् भनी प्रस्ताव प्रस्तुत् गरेका थिए ।

यसअघि, बैठकमा सभामुख ओनसरी घर्तीले सो विधेयकमाथि प्राप्त संशोधनलाई निर्णयार्थ प्रस्तुत् गरेकोमा बहुमतले ती संशोधनलाई अस्वीकार गरेको थियो । उक्त विधेयकमाथि १० ओटा संशोधन परेको थियो ।

बैठकमा विधेयक निर्णयार्थ प्रस्तुत् गर्नुअघि संशोधनकर्ता राजेन्द्र पाण्डे, गुरु बुर्लाकोटी, कृष्णभक्त पोखरेल, रामनारायण विडारी, रेवतीरमण भण्डारी, रामचन्द्र पोखरेल, दीपक कुइँकेललगायतले संशोधन प्रस्ताव फिर्ता लिएका थिए ।

उनीहरुले जनताले निर्वाचन र वडाबाट प्राप्त सेवा सुगम ढंगबाट होस् भन्ने चाहेकोजस्ता विषय समेटेर प्रस्तुत् गरेको संशोधनमा मन्त्री नायकले सहमति जनाएका थिए ।

तर, नेमकिपाका सांसदहरुले भने आफ्नो प्रस्ताव फिर्ता नलिएको हुँदा निर्णयार्थ प्रस्तुत् गरिँदा बहुमतले अस्वीकार गरेको थियो ।

व्यवस्थापिका–संसदको अर्काे बैठक यही चैत ८ गते दिनको १ बजे बस्नेछ । रासस
