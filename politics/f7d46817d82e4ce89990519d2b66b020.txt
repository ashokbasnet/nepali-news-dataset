विवादका मुद्दामा सहमति गरेर अघि बढ्नुको विकल्प छैन : प्रचण्ड

काठमाडौं, असोज २३ - एकिकृत नेकपा माओवादीका अध्यक्ष पुष्पकमल दाहाल प्रचण्डले विवादका मुद्दामा सहमति गरेर अघि बढ्नुको विकल्प नभएको बताउनु भएको छ ।

विवादीत मुद्दामा सहमती गरेर नयाँ सरकारको गठन, नयाँ संविधान जारी गर्ने तर्फ अघि बढ्नु  उत्तम विकल्प हुने उहाँको भनाई छ । अध्यक्ष प्रचण्डले  सबै दललाई नयाँ शिराबाट सहमतिमा आउन आग्रह समेत गर्नुभयो ।

जनसंचार अभियानले काठमाडौंमा गरेको कार्यक्रममा प्रचण्डले माओवादी छिटो सहमती गरेर सरकारको नेतृत्व हस्तान्तरण गर्न  तयार रहेको बताउनुभयो ।  

कांग्रेस सभापति सुशील कोइरालासंगको भेटमा पनि विवादित विषयमा सहमति गरेर अघि बढ्ने विषयमा छलफल भएको उहाँले जानकारी दिनुभयो ।

प्रचण्डले शान्ति प्रकृया लगभग पुरा भइसकेको अवस्थामा अव संविधान जारी गरेर नयाँ चुनावमा जाने बाटो नै सही हुने तर्क गर्नुभयो । उहाँले सहमति गर्नुपर्ने बेलामा एमालेका नेताहरु तल्लो स्तरको गालीगलौजमा लागेको आरोप लगाउनुभयो ।
