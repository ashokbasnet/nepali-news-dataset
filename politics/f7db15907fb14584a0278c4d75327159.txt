संविधान सभाको म्याद थप्ने सहमति भएको छैन : कोइराला

काठमाडौं, मंसिर ५ - नेपाली काँग्रेसका सभापति सुशील कोईरालाले संविधान सभाको म्याद थप्ने सहमति नभएको बताउनुभएको छ । रिपोर्टर्स क्लबले गरेको साक्षात्कारमा कोईरालाले संविधान सभाको म्याद थप्ने सहमति नभएको भन्दै कोईरालाले हिजो आठ गते बस्ने संसद बैठकमा उपस्थित भएर संविधान सभाको म्याद थप्ने प्रस्तावमा मतदान गर्न प्रमुख सचेतक लक्ष्मण घिमिरले जारी गरेको ह्वीप्रति पनि असन्तुष्टि जनाउनुभयो ।

 

सरकारले संसदमा दर्ता गराएको म्याद थप्ने प्रस्तावमा काग्रेसको समर्थन नरहेको पनि कोईरालाले बताउनुभयो ।  संविधानसभाको म्याद थप्ने वा नथप्ने वा कति थप्ने भन्ने निर्णय केन्द्रीय कार्य समितिले निर्णय गर्ने बताउँदै कोईरालाले भन्नुभयो “काग्रेसका तर्फबाट कसले हवीप जारी ग¥यो ।  म सभापतिलाई पनि थाहा छैन ।” संविधानसभाको म्याद थप्ने विषय शान्ति प्रक्रियाको प्रगतिमा भर पर्ने कोईरालाको भनाई छ । कोइरालाले मंसिर १४ गतेपछि नेपाली काग्रेसको नेतृत्वमा सरकार बन्नु पर्ने दावी गर्नुभयो ।

कोइरालाले माओवादी र एमालेले दुई दुई पटक सरकारको नेतृत्व गरिसकेकाले अबको नेतृत्व काँग्रेसले गर्न पाउनु पर्ने माग गर्नुभयो । काग्रेसको प्राथमिकता सरकार नभई शान्ति र लोकतान्त्रिक संविधान भएको दावी गर्दै उहाँले आफूहरु तत्कालै सरकार ढाल्ने पक्षमा नरहेको स्पष्ट पार्नुभयो । यस्तै नेपाली काँग्रेसले संविधान सभाको म्याद थपका विषयमा पार्टीको धारणा बनाउन पर्सी ७ गते केन्द्रीय समितिको बैठक बोलाएको छ ।
