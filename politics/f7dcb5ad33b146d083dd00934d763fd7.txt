गणतन्त्र दिवश औपचारिकतामा मात्रै

काठमाडौ, जेठ १५ – देशमा गणतन्त्र घोषणा भएको पाँच वर्ष पूरा भएको छ । संविधान घोषणा नगरी संविधानसभा विघटन भएको कारण गणतन्त्र दिवसको उल्लास चाहिं त्यति छैन । सरकारको औपचारिक कार्यक्रममा मात्रै गणतन्त्र दिवस सीमित भएको छ ।
दिवसको अवसरमा सोमबार काठमाडौको सैनिक मञ्च टुंडिखेलमा बिहान विशेष कार्यक्रम भएको छ । कार्यक्रममा राष्ट्रपति, उपराष्ट्रपति, प्रधानमन्त्री, प्रधानन्यायाधिस लगायतको उपस्थिति थियो । अरु राजनीतिक दलका नेताहरु भने समारोहमा उपस्थित भएनन् । सरकारले राष्ट्रिय दिवसको रुपमा घोषणा गरेको समारोह निकै खल्लो देखिएको थियो ।
समारोहमा उपस्थित भएकाहरुको अनुहार भावुक र मलिन देखिन्थ्यो । कार्यक्रममा विकास निर्माणका गतिबिधि झल्कने झाँकी तथा कवाज प्रदर्शन गरिएको थियो । कार्यक्रममा कलाकारहरुले संविधान नबनेको अवस्थालाई गीतको माध्यमबाट प्रस्तुत गरे ।
गणतन्त्र दिवसको अवसरमा शुभकामना व्यक्त गर्दै राष्ट्रपति डा. रामवरण यादवले विगतका कमी कमजोरीको समीक्षा गर्दै लोकतन्त्रको मार्गमा अघि बढ्नुको विकल्प नरहेको बताउनुभएको छ । ठूलो संघर्ष र बलिदानी पश्चात गठित संविधानसभाको अप्रत्याशित अवशानले सबैलाई चिन्ता र चार वर्षमा संविधान बन्न नसक्दा खिन्नता महसुस भएको राष्ट्रपतिले उल्लेख गर्नुभएको छ ।
लोकतन्त्रका उपलब्धीलाई संस्थागत र सुदृढ बनाउन राजनीतिक शक्तिहरु सचेत हुनेमा राष्ट्रपतिले विश्वास व्यक्त गर्नुभएको छ । राजनीतिक संक्रमणकालको अहिलेको अवस्थामा समाज र मुलुकमा आपसी भाइचारा एवं सामाजिक सद्भाव कायम गर्न राष्ट्रपतिले सबैसित आग्रह पनि गर्नुभएको छ ।
