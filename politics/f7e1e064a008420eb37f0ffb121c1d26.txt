स्थानीय चुनाव : प्रदेश नम्बर २ मा अझै उम्मेदवार टुङ्गो लगाउन बाँकी

काठमाडौं, भदौ १६ – स्थानीय तह चुनाव नजिकिँदै गर्दा प्रदेश नम्बर २ मा दलहरु उम्मेदवारको टुङ्गो लगाउन केन्द्रित भएका छन् । 
उम्मेदवारका आँकांक्षी धेरै भएपछि उम्मेदवारको टुङ्गो लगाउन गाह्रो भए पनि अब नाम टुंगो लगाउने अन्तिम गृहकार्य चलिरहेको दलका नेताहरुले बताएका छन् । असोज २ गते हुने प्रदेश नं. २ का ८ जिल्लामा कुनै पनि दलले सबै तहमा उम्मेदवार टुङ्ग्याएका छैनन् । 
एमालेले धनुषा, सर्लाही र सिरहामा उम्मेदवारको छनौट गरिसके पनि सबै ठाउँमा टुंगो लगाउन सकेको छैन । कांग्रेसले सबै ठाउँको नाम लगभग टुंगिसकेको बताए पनि सार्वजनिक गरेको छैन । 
धनुषामा एमाले र माओवादी केन्द्रले नाम लगभग टुङ्गो लगाए पनि कांग्रेस, राजपा, संघीय समाजवादी फोरम लगायतले टुङ्ग्याउन बाँकी छ । नयाँ शक्तिले भने दुई वटा तहमा उम्मेदवारको नाम टुङ्गो लगाएको छ । 
यस्तै महोत्तरी, पर्सा, रौतहट, सप्तरीमा पनि आज भोलि नै टुङ्गो लगाउने भनिए पनि अझै निश्चित भएको छैन । उम्मेदवारको छनौट नभए पनि दलहरुले चुनावी अभियान भने तीब्र बनाएका छन् ।
