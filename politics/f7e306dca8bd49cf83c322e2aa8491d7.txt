​ढुंगेललाई आममाफी दिन नहुने सर्वोच्चको फैसला

काठमाडौं, पुस २३ - सर्वोच्च अदालतको संवैधानिक इजलासले एकीकृत माओवादीका नेता तथा पूर्व सभासद बालकृष्ण ढुंगेललाई आममाफी दिन नहुने फैसला गरेको छ ।
प्रधानन्यायाधीस कल्याण श्रेष्ठ, तथा न्यायाधीसहरु सुशिला कार्की, बैद्यनाथ उपाध्याय, गोपाल पराजुली र ओमप्रकाश मिश्रको संवैधानिक इजलासले अदालतले दोषी ठहर गरेको तर सजायका लागि समर्पण नगरेकाले, फैसला कार्यान्वयनको प्रक्रिया नै सुरु नभएको ठहर गर्दै ढुंगेललाई आममाफी दिन नमिल्ने फैसला गरेको सर्वोच्चका सहप्रवक्ता विश्वराज पौडेलले जानकारी दिनुभयो । 
ओखलढुंगाका उज्जनकुमार श्रेष्ठको हत्या गरेकोमा दोषी ठहर गर्दै अदालतले नेता ढुंगेललाई सजाय तोकेको थियो । उज्जनको हत्या २०५५ असार १० गते ओखलढुंगा–७, तार्केबारीमा भएको हो । ढुंगेललाई माफी दिने सिफारिस भएपछि उज्जनकी दिदी सावित्री श्रेष्ठले सर्वोच्च अदालतमा रिट दायर गर्नुभएको थियो । इजलासले मन्त्रीपरिषदको यस्तो सिफारिस उत्पे्रेषको आदेशमार्फत बदर गर्ने र फेरि यसप्रकारका सिफारिस नगर्न परमादेश जारी हुने ठहर्याएको हो ।
