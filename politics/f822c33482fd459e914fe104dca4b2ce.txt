राजाकै ठाँटमा ज्ञानेन्द्रको जन्मोत्सव (फोटो फिचर)

बोमलाल गिरी/उज्यालो । काठमाडौं, असार २३ - राजतन्त्रको अन्त्य भएर मुलुक गणतन्त्रात्मक भएको ६ वर्ष पूरा भइसकेको छ । पूर्व राजा र राजपरिवार आमनागरिकको हैसियतमा पुगिसकेका छन् ।
तर पूर्व राजा ज्ञानेन्द्र शाहको निर्मल निवास पुग्दा लाग्थ्यो, मुलुकमा अझै राजतन्त्र कायम छ । ज्ञानेन्द्रले राजाकै ठाँटमा सोमबार आफ्नो ६८ औं जन्मदिन मनाउँदा निर्मल निवासमा राजतन्त्रको झल्को देखिएको हो ।
ज्ञानेन्द्रलाई जन्मदिनको शुभकामना दिन निर्मल निवास पुगेका राजावादीहरु राजतन्त्रको बेला जस्तै ‘हाम्रो राजा हाम्रो देश, प्राण्भन्दा प्यारो छ’ भन्दै ज्ञानेन्द्र शाहको जय जयकार गरिरहेका थिए ।
निवासको गेटदेखि नै लामबद्ध भएर बसेकाहरुका हातमा फूलमाला, खादा, फलफूल र दही थियो । कतिपयले राष्ट्रिय झण्डा बोकेका थिए ।
कतिपयका हातमा नेपाल अधिराज्यको संविधान २०४७ लेखेर समेत झण्डा बनाएका थिए । नागर्जुन बस्दै आएका ज्ञानेन्द्र जन्मदिन मनाउनकै लागि निर्मल निवास पुग्नुभएको हो । पूर्व राजा र परिवार नियमित नबस्ने भएकाले होला निर्मल निवास त्यति झकिझकाउ चाहिँ थिएन । निवासको मूल ढोका बन्द थियो । छेवैमा कुर्सी र टेवल राखेर ज्ञानेन्द्र शाह शुभकामना थाप्न बस्नु भएको थियो । शुभकामना दिन पुग्नेसँग उहाँ आफ्नै पुरानो शैलीमा मुन्टो हल्लाउनुहुन्थ्यो । कोही हात जोडेर फर्किन्थे । कोही चाहिँ ढोग्नै खोज्थे । ज्ञानेन्द्रको जन्मोत्सवलाई भव्य बनाउन राजावादीहरुले त्यसै अनुसारको तामझाम गरेका थिए । उनीहरुले स्कुले केटाकेटीलाई पनि प्रयोग गरेका थिए । ससाना बालबालिका चर्को घाममा सकीनसकी भ्वाइलिन रेटिरहेका थिए । कसैले पसिना चुहाउँदै मादल ठोक्दै थिए भने कसैको घाँटीमा झुण्डिएको थियो पियानो र ड्रम । बालबालिकाको चासो के थियो उनीहरु भन्न सक्दैनन् । तर विद्यार्थी लिएर आएकी शिक्षिका भन्दै थिइन् ‘राजाप्रति विद्यार्थीहरुमा पनि आस्था जगाउनु पर्छ’ । मुलुकमा राजतन्त्र हुँदा राजाको जन्मोत्वको बेला दरवारमा सबैजसो नेताहरुको लर्को नै लाग्थ्यो । तर मुलुकमा गणतन्त्र आएसँगै राजतन्त्रको पक्षमा रहेको राप्रपा नेपालका अध्यक्ष कमल थापा, महामन्त्री चन्द्रबहादुर गुरुङ्गसहितका नेताहरु मात्र निर्मल निवास पुगेर ज्ञानेन्द्र शाहलाई ६८ औं जन्मदिनको शुभकामाना दिए ।
