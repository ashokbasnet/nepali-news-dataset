प्रमुख दल आ–आफ्नै अडानमा, सहमति जुट्ने सम्भावना क्षीण

काठमाडौं, असोज ३० – संवैधानिक राजनीतिक संवाद तथा सहमति समितिले संविधानका मुख्य विवादित विषमा सहमतिका लागि पाएको एक साताको म्याद बिहीबार सकिँदै छ ।
सहमतिका लागि पाएको समयको अन्तिम दिन बिहीबार बसेको समितिको बैठक प्रमुख तीन दलका शीर्ष नेताहरुको मन्तव्यपछि टुंगिएको छ ।
बिहीबारको बैठकमा नेपाली कांग्रेस, नेकपा एमाले र एकीकृत नेकपा माओवादीका शीर्ष नेताहरुले राज्यपुनर्संरचना, राज्यको शासकीय स्वरुप, निर्वाचन प्रणाली र न्याय प्रणालीबारे आ–आफ्ना धारण राखेका छन् । बैठकमा कांग्रेसका सभापति सुशील कोइरालाले धेरैवटा प्रदेश मुलुकले धान्न नसक्ने बताउनुभयो । उहाँले राज्यले नागरिकका सामान्य आवश्यकता पनि पूरा गर्न नसकेको अवस्थामा धेरै प्रदेश बनाउँदा पूर्वाधारमा ठूलो लगानी चाहिने तर त्यस्तो लगानी गर्न सक्ने हैसियत राज्यसँग नभएको बताउनुभयो । उहाँले कतिवटा प्रदेश बनाउने भन्ने विषयमा प्रतिस्पर्धा नगर्न एमाओवादीलाई आग्रह गर्दै आफ्नो पार्टीले अघि सारेको ६ वा ७ प्रदेशको प्रस्ताव सबैभन्दा अनुकुल भएको बताउनुभयो ।
बैठकमा एमाओवादीका अध्यक्ष पुष्पकमल दाहाल प्रचण्डले भने ६ वा ७ प्रदेशले सबै जातजाति र भाषाभाषीको पहिचान सुनिश्चित नहुने भन्दै पहाड र मधेशमा बहुभाषा र बहुसंस्कृतिको आधारमा १० प्रदेश बनाइनुपर्ने बताउनुभयो । उहाँले आफ्नो पार्टी कार्यकारी राष्ट्रपतिको पक्षमा भएपनि सहमतिका लागि जनताबाट निर्वाचित प्रधानमन्त्री हुने शासकीय व्यवस्था अपनाउन तयार रहेको पनि बताउनुभयो । जनताबाट प्रत्यक्ष निर्वाचित प्रधानमन्त्री हुने शासकीय व्यवस्था नेकपा एमालेको अडान हो ।
बैठकमा नेकपा एमालेका नेता माधवकुमार नेपालले ७ भन्दा बढी प्रदेश बनाउन नहुने बताउनुभयो । समितिका सभापति डा.बाबुराम भट्टराईले विवादित विषयमा बिहीबार दिनभर सहमतिका लागि प्रयास गर्ने र  सहमति नभए प्रक्रिया कसरी जाने भन्ने विषयमा सहमति गर्ने बताउनुभयो । सात दिनको अवधिमा समितिले हदबन्दीभन्दा बढीको जग्गामा क्षतिपूर्ति दिने नदिने विषयमा मात्र सहमति जुटाएको छ । संविधानसभाको निर्देशन अनुसार, समितिले असहमति कायम रहेका विषयमा प्रश्नावली बनाइ शुक्रबार संविधानसभामा प्रतिवेदन बुझाउन पर्ने छ ।
