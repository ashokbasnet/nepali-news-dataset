मतदाता शिक्षा कार्यक्रम अझै सुरु हुन सकेन

काठमाडौं, असोज ८ – निर्वाचन आयोगले मतदाता शिक्षाको काम अझै सुरु गर्न सकेको छैन ।
दलहरुबीच सहमति भएर संविधानसभा सदस्य संख्या तोक्न ढिलाई भएका कारण त्यसको असर मतदाता शिक्षामा परेको हो । संख्या टुंगो नलाग्दा मतदाता शिक्षासँग सम्बन्धित सामग्री छाप्न र गाउँ गाउँमा पुर्‍याउन ढिलाई भएकाले मतदाता शिक्षाको काम सुरु हुन नसकेको आयोगले जनाएको छ ।
यसअघि दलहरुबीच संविधानसभा ४ सय ९१ बनाउने सहमति हुँदा असोजको पहिलो सातादेखि नै मतदाता शिक्षा कार्यक्रम सञ्चालन गर्ने कार्यतालिका तय गरिएको थियो । आयोगका सहसचिव एवं निर्वाचन शिक्षा तथा सूचना केन्द्रका कार्यकारी निर्देशक कोमल धमलाले अहिलेसम्म तालिम दिने काम काम मात्र भएको बताउनुभयो ।
‘संविधानसभा ६ सय १ सदस्सीय हुने गरी ढिलो सहमती गरेकाले त्यसको असर मतदाता शिक्षामा पुगेको छ,’ धमलाले भन्नुभयो, ‘सामाग्री गाउँ गाउँमा पुग्नै सकेको छैन, स्वयं सेवकले सामाग्री पाउनै सकेका छैनन् ।’ अहिले मतदाता शिक्षाका लागि पर्चा, पम्प्लेट, श्रोत पुस्तिका लगायतका सामाग्री छपाईको काम भइरहेको निर्देशक धमलाले बताउनुभयो ।
