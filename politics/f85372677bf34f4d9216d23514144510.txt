काठमाडौं–तराई फास्ट ट्रयाकको काम तत्काल सुरु गर्नु सरकारलाई निर्देशन

काठमाडौं, असोज २६ – व्यवस्थापिका संसद अन्तरगतको विकास समितिले काठमाडौं–तराई मधेश फास्ट ट्रयाक सडक र निजगढ अन्तर्राष्ट्रिय विमानस्थल आयोजनालाई तत्काल सुरु गर्न सरकारलाई निर्देशन दिएको छ ।
समितिले दुवै आयोजना मुलुकको आर्थिक विकाससँग सम्बन्धित भएको भन्दै आयोजना तत्काल सुरु गर्न सरकारलाई निर्देशन दिएको हो ।
समितिले आइतबार भौतिक पूर्वाधार तथा यातायात मन्त्री विमलेन्न्द्र निधि, पर्यटन तथा नागरिक उड्डयन मन्त्री दिपकचन्द्र अमात्य, राष्ट्रिय योजना आयोगका उपाध्यक्ष डा. गोविन्दराज पोखरेल लगायतलाई बोलाएर दुवै आयोजनाको काम तत्काल सुरु गर्न निर्देशन दिएको हो । निजगढ अन्तर्राष्ट्रिय विमानस्थलको काम कसले गर्ने भन्ने विषयमा सरकारी निकायबीच नै अन्यौल छ ।
काम कसले गर्ने भन्ने अन्योलका कारण कुरा चलेको लामो समय बितिसक्दा पनि आयोजना सुरु हुन सकेको छैन । समितिले काम गर्दा आइपर्ने कानूनी जटिलता अन्त्यका लागि सहयोग गर्न तयार रहेको भन्दै विभिन्न निकायबीच रहेको अन्योल तत्काल अन्त्य गरि निर्माणको काम अघि बढाउन सरकारलाई निर्देशन दिएको छ ।
