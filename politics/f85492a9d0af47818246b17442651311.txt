‘मन्त्री त भएँ, तर एक्सन लिने बेला आफैं हट्नुपर्‍यो’

अर्जुन पोख्रेल/उज्यालो । 
काठमाडौं, असार ७ – माओवादीको सशस्त्र युद्धको बेला निकै चतुर लडाकु र राजनीतिमा ठूलो संघर्ष गरेर आएका दलजित श्रीपाइली युवा तथा खेलकुद मन्त्री हुँदा खेल क्षेत्र विकास हुने भो भनेर धेरैले आशा राखेका थिए । 
तर मन्त्री हुँदाको ९ महिनामा उहाँ कता अल्झिनुभयो आफैले पत्तो पाउनुभएन । नेपाल क्रिकेट संघ क्यान, नेपाल ओलम्पिक कमिटी लगायतका खेलकूद संस्थामा देखिएका विवाद समाधान हुन सकेनन् । अनि भूकम्पले भत्किएको दशरथ रंगशालाको पुनर्निर्माणले पनि गति लिएन । देशका विभिन्न ठाउँमा रंगशाला बनाउने र र मुलपानीको क्रिकेट मैदानलाई पूर्णता दिने काम पनि कुरामै सीमित भए ।  
तपाँइसँग यति धेरै अवसर थिए, तर काम गर्न किन सक्नुभएन त ? उज्यालोको प्रश्नमा पूर्वमन्त्री श्रीपाइलीले मुसुमुसु हाँस्दै भन्नुभयो, ‘सुरु गरेका काम किन पूरा भएनन् भन्ने कुरा त तपाइँले राम्रोसँग बुझ्नुभएको छ नि’ पुर्वमन्त्री श्रीपाइलीले पद छाड्दा काम पूरा गर्न नपाएको स्पष्ट संकेत दिनुभयो । 
आफूले धेरै नीतिगत सुधारका कामको सुरुवात गरेको र केही कानुन मन्त्रालय र संसदमा थन्किएको उहाँको दावी छ । खेलको विकास, खेलाडीको हित र उनीहरु घाइते वा मृत्यु हुँदा पाउने क्षतिपूर्ति पाउने विधेयक छलफलकै क्रममा रहेको उहाँले बताउनुभयो । ‘त्यही ऐन पनि पारित हुन नदिनेमा धेरै तत्वको चलखेल थियो, तर मैले जबरजस्ती क्याविनेटबाट पास गराएर संसदको समितीमा छलफलको लागि पुगेको छ’ मन्त्री श्रीपाइलीले भन्नुभयो । 
‘नीतिगत सुधार भनेको पुरै सिस्टम नै परिवर्तन गर्ने कुरा हो, हामीले एउटा रंगशाला बनाउन नसकेको मात्रै देख्छौं तर हामीले बनाएका नीतिले ५० औं वर्षसम्म खेलकूदको सुनौलो भविष्य बनाउने बाटो खोल्दिन सक्छ’ पूर्वमन्त्री श्रीपाइलीले भन्नुभयो, ‘मेरो आलोचना गर्नु पहिले मैले गरेका काम हेर्दा राम्रो होला ।’
क्यान र एनओसीको विवाद समाधानमा मन्त्रीले चाहेको भए कुनै न कुनै निष्कर्ष त आउँथ्यो  होइन र ? अर्को प्रश्नमा पूर्वमन्त्री श्रीपाइली केहिबेर अलमलमा पर्नुभयो । र उहाँले नेपाली खेलकूदमा कति राजनीति छ भन्ने कुराको केही संकेत पनि दिनुभयो । 
‘क्यान र एनओसीको विवाद समाधान गर्न म जस्तो सक्रिय कोही पनि भएको थिएन, मैले रातदिन मेहनत गरेका थिएँ, तर उहाँहरुले क्यान र एनओसीलाई खेलकुद संस्थाको रुपमा नभइ एउटा पार्टीको भातृसंस्थाको रुपमा लिनुभयो’  पूर्वमन्त्री श्रीपाइलीले आक्रोशित हुँदै भन्नुभयो । 
मन्त्री त निकै शक्तिशाली हुन्छन्, तपाइँले चाहेको भए त हस्तक्षेपकारी भूमिका खेलेर पनि विवाद समाधान हुन्थ्यो नि ? पूर्व युवा तथा खेलकुदमन्त्री दलजित श्रीपाइलीले भन्नुभयो, ‘ राजनीतिक रुपमा दुवै पक्षले ठूला सोर्स लगाए त्यो फेस गर्न मलाई पनि गाह्रै पर्‍यो, मैले दुवै पक्षलाई राखेर धेरैपटक कुरा गरेँ, मेरा अगाडि हुन्छ भन्ने तर बाहिर गएपछि नानाथरी कुरा गर्ने रहेछन् उनीहरु ।’ 
आफूहरुले क्यान र एनओसीमा ठूलै एक्सन लिन चाहेको तर त्यसो गर्दा नेपाली  खेलकूदलाई केही असर गर्छ कि भन्ने डरले त्यसो गर्न नपाएको उहाँले दावी गर्नुभयो । ‘एक्सनमा जानलाई नै मन्त्री भएको हो, एक्सनमा जानुको विकल्प पनि थिएन, तर धेरै कुराको एक्सन लिने बेला आफैं हट्नुपर्‍यो ।’ 
जुन मन्त्री आएपनि अहिलेको पुरै संरचना नबदलेसम्म नेपाली खेलकूदको विकास हुन नसक्ने पूर्वमन्त्री श्रीपाइलीको ठोकुवा छ ।
‘म आए पनि अर्को आए पनि गर्नैपर्ने भनेको खेलकूदको पूरै संरचना परिवर्तन हो, जहाँ हैकम जमेको छ, त्यहाँ ठोक्नुबाहेक अर्को विकल्पै छैन, ठोक्नुपर्ने ठाउँमा ठोके मात्रै नेपाली खेलकूद अघि बढ्न सक्छ नत्र त्यहाँ महाभारत छ भन्ने कुरा मैले बुझें ।’
