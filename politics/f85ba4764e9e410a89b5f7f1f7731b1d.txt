आङकाजीलाई निष्कासन गर्नु लज्जास्पदः लेखी

काठमाडौं, असार ३ – नेपाल आदिवासी जनजाति महासंघले नेपाल कम्युनिष्ट पार्टी एमालेले जनजाति नेता आङकाजी शेर्पा पार्टीबाट निष्काशन गर्नु लज्जास्पद भएको बताएको छ । एकीकृत नेकपा माओवादीले आयोजना गरेको सभामा वक्ता बनेकै आधारमा पार्टीबाट निष्काशित गर्नु हास्यास्पदमात्र नभई एमालेभित्र मौलाएको अधिनायकवाद भएको महासंघको ठहर छ ।

 

महासंघका अध्यक्ष राजकुमार लेखीले आइतबार विज्ञप्ती जारी गरि संघीयताको पक्षमा रहेकाहरु तथा आदिवासी जनजातिलाई पाखा लगाउन आङकाजीमाथि कारबाही गरिएको दावी गर्नुभएको छ । एमालेले महासंघमाथि हस्तक्षेप गर्न खोजेको भन्दै लेखीले एमालेको संघीयता बिरोधी चरित्रको थप पुष्टि भएको दावी गर्नुभएको छ ।

एमालेले पार्टीको नीति–सिद्धान्त, मूल्य–मान्यता तथा सामाजिक सद्भावको विरुद्धमा सार्वजनिक गतिविधि गर्दै आएका, पार्टीको विधान एवं अनुशासनको सीमा नाघेर माओवादीद्वारा आयोजित सभामा वक्ता बनेर माओवादी सर्वसत्तावादको पक्षपोषणमा उभिएको भन्दै नेकपा एमाले सोलुखुम्बु जिल्ला कमिटीका उपसचिव समेत रहेका आङकाजी शेर्पालाई पार्टीको साधारण सदस्यताबाट समेत निश्कासन गरेको थियो ।

विज्ञप्तीको पूर्ण पाठ

नेपाल आदिवासी जनजाति महासंघ

नेपाल कम्युनिष्ट पार्टी एमालेले नेपाल आदिवासी जनजाति महासंघका महासचिव आङकाजी शेर्पा किसानलाई पार्टीबाट निष्काशन गर्ने लज्जास्पद निर्णय गरेको छ । एकीकृत नेकपा माओवादीले आयोजना गरेको सभामा वक्ता बनेको भन्दै उहाँलाई एमालेले पार्टीबाट निष्काशित गरेको छ । यसमा नेपाल आदिवासी जनजाति महासंघ यो स्पष्ट पार्न चाहन्छ कि महासंघमा दलीय आधारमा प्रतिनिधित्वको व्यवस्था छैन । यो पनि स्पष्ट पार्न चाहन्छ कि महासंघ न एमालेको भ्रातृ संगठन हो, न अन्य कुनै राजनीतिक दलको ।

यस सम्बन्धमा महत्वपूर्ण र ध्यानयोग्य कुरा यो छ कि आङकाजी शेर्पाले नेपाल आदिवासी जनजाति महासंघको महासचिवको हैसियतले माओवादीको सभामा आफ्नो ब्यक्तिगत विचार राख्नुभएको हो । महासंघका पदाधिकारीहरुले माओवादीको मात्र होइन, अन्य विभिन्न राजनीतिक दलका कार्यक्रममा उपस्थित भएर विचार राख्ने गरेका छौं । महासंघ अधिकारमुखी साझा संस्था भएकाले जुनसुकै राजनीतिक दलको कार्यक्रममा गएर यसका पदाधिकारीहरु विचार राख्न स्वतन्त्र छन् । महासंघको महासचिवको हैसियतले माओवादीको सभामा वक्ता बनेकै आधारमा आङकाजी शेर्पालाई एमालेले आफ्नो पार्टीबाट निष्काशित गर्नु हास्यास्पद त हो नै, यो भन्दा पनि सो पार्टीभित्र मौलाएको अधिनायकवाद प्रकट भएको छ । यसबाट एमालेले प्रकारान्तरले महासंघमाथि हस्तक्षेप गर्न खोजेको छ जसको हामी घोर भत्र्सना गर्दछौं । नेकपा एमाले कति संघीयता विरोधी छ भन्ने यसबाट थप पुष्टि भएको छ ।

अबका दिनमा मुलुकका ठूला भनिएका राजनीतिक दलहरुभित्रका संघीयता विरोधीहरुले संघीयताको पक्षमा रहेकाहरु तथा आदिवासी जनजातिलाई पाखा लगाउने अभियान चलाइने यस घटनाबाट देखिएको छ । यो परिस्थितिमा संघीयता पक्षधर तथा नागरिक अधिकारका पक्षधरहरुले संविधानसभा विघटन गर्ने षडयन्त्रमा मुख्य रुपमा जिम्मेवार चार राजनीतिक शक्तिमा बसिरहनुको कुनै औचित्य देखिँदैन । यो परिस्थितिमा संघीयता र नागरिक अधिकारको पक्षमा रहेकाहरुले संविधानसभा विघटन गर्न जिम्मेवार चार राजनीतिक शक्तिको सदस्यता त्यागेर सम्पूर्ण नेपालीलाई समेट्ने नयाँ राजनीतिक शक्ति निर्माण गर्नुको विकल्प रहेको देखिँदैन । तसर्थ, संघीयता र नागरिक अधिकारका पक्षधरहरुलाई चार राजनीतिक शक्ति त्यागेर नयाँ राजनीतिक शक्ति निर्माणको बाटोमा अग्रसर हुन हार्दिक अपिल गर्दछौं ।
 
राजकुमार लेखी
अध्यक्ष
नेपाल आदिवासी जनजाति महासंघ
संघीय परिषद् सचिवालय
मितिः २०६९ असार ३ गते

यो पनि पढ्नुहोस्: जनजाति नेता आङ्काजी शेर्पा एमालेबाट निष्काशित
