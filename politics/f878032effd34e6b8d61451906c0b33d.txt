माओवादी सहभागि नभएपनि मंसिरमा चुनाव गर्ने सरकार र प्रमुख दलको तयारी

काठमाडौं, असोज १ – नेकपा–माओवादी सहभागी नभएपनि मंसिर ४ मै चुनाव गर्नेगरी सरकार र उच्चस्तरीय राजनीतिक समितिले आवश्यक तयारी तीव्र पारेका छन् ।
मन्त्रिपरिषदका अध्यक्ष खिलराज रेग्मी र समिति आवद्ध दलका शीर्ष नेताहरुबीच मंगलबार विहान बालुवाटारमा भएको छलफलमा संविधान संशोधन प्रक्रिया अगाडि बढाउने सहमति भएको छ ।
संघीय समाजवादी पार्टीसँग भएको सहमति अनुसार संविधानसभा सदस्य संख्या ६ सय १ बनाउन बाधा अड्काउ फुकाउ मार्फत संविधान संशोधन गर्नुपर्ने हुन्छ । संविधान संशोधनको सिफारिस मंगलबार नै राष्ट्रपतिलाई पठाउने सरकारले तयारी गरेको छ ।
वालुवाटारमा भएको भेटमा नेताहरुले नेकपा–माओवादी नेतृत्वको मोर्चासँग सहमतिको सम्भावना कम भएको बताएका थिए । मंसिरमै चुनाव गर्नेगरी माओवादीसँग भएको वार्ता सहमतिमा पुग्न नसकेपछि समिति आवद्ध दलहरुले सरकारसँग छलफल गरेका हुन् ।
