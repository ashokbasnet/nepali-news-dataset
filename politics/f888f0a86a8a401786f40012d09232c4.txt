निष्ठा र इमानका पर्याय किसुनजीको ९३ औँ जन्मजयन्ती मनाईंदै

काठमाडौं, पुस ८ – नेपाली कांग्रेसका संस्थापक नेता तथा पूर्व प्रधानमन्त्री कृष्णप्रसाद भट्टराईको ९३ औँ जन्मजयन्ती शुक्रबार मनाईंदैछ । ललितपुरको बाँडे गाउँमा रहेको आश्रममा उहाँको सम्झनामा विशेष कार्यक्रम हुँदैछ ।
कार्यक्रममा कांग्रेस सभापति शेरबहादुर देउवा, एमाले अध्यक्ष केपी शर्मा ओलीसहित विभिन्न दलका नेता पुग्नेछन् । पूर्व प्रधानमन्त्री समेत रहेका भट्टराई इमान र नैतिक राजनेताका रुमपा परिचित हुनुहुन्छ ।
प्रधानमन्त्रीबाट राजीनामा दिएपछि बालुवाटारबाट निस्कने क्रममा एउटा छाता माटोको सुराही र टीनको बाकसमात्र आफूसँग लिएर कुपण्डोलमा रहेको भान्जाको घरमा आएका भट्टराईले जीवनको उत्तरार्धका धेरै वर्ष बाँडेगाउँमा रहेको आश्रममा बिताउनुभएको थियो । राजनीतिमा निष्ठा र मूल्य मान्यताप्रति प्रतिवद्धताकै कारण उहाँ पञ्चायती तानाशाही शासन व्यवस्थामा १४ वर्ष जेल बस्नुभएको थियो ।
भट्टराईले २०४७ सालको संविधान निर्माण र कार्यान्वयनमा महत्वपूर्ण भूमिका निर्वाह गर्नुभएको थियो । उहाँको सम्मानमा नेविसंघले बेलुका शान्तिवाटिकामा दीप प्रज्वलन गर्दैछ । केही मौलिक गुण र स्वभाव का कारण कृष्णप्रसाद भट्टराई (किसुनजी) को राष्ट्रिय राजनीतिमा अलग पहिचान छ ।
अध्ययन र किशोरअवस्था भारतको वाराणसीमा विताएका भट्टराई भारतीय स्वतन्त्रता आन्दोलनमा पनि सहभागी हुनुभएको थियो । राजनीतिक जीवनमा महात्मा गान्धीलाई प्रेरणा ठान्ने किसनुजी आफ्नो जीवनमा ओशो चिन्तन र दर्शनबाट पनि प्रभावित रहेको उहाँसंग संगत गरेकाहरु बताउँछन् ।
