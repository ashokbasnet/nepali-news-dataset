एमाओवादीको नेतृत्व चयनका लागि मतदान

काठमाडौ, जेठ ११ – (अपडेट) एकीकृत नेकपा माओवादीको नेतृत्व चयनका लागि मतदान भएको छ ।
पार्टी केन्द्रीय कार्यालय कोटेश्वरमा ५१ जना पोलिटब्यूरो सदस्यका लागि चुनाव भएको हो ।
नेता बाबुराम भट्टराई पक्षले भने चुनाव बहिस्कार गर्ने घोषणा गरिसकेको छ । भोट पनि नहाल्ने र बैठक पनि नछोड्ने भट्टराई पक्षको योजना छ । तर, संस्थापन पक्षले भने बाबुराम भट्टराई पक्षलाई पनि भोट दिएर पदाधिकारीसम्म निर्वाचित गराउने तयारी गरेको छ ।
चुनावी कार्यविधिमा सबै केन्द्रीय सदस्य पोलिटब्युरोका लागि उमेद्वार हुन पाउने र सबै पोलिटब्युरो सदस्य स्थायी समिति सदस्यका लागि उमेद्वार हुन पाउने व्यवस्था गरिएको छ भने केन्द्रीय सदस्य चुनावमा उपस्थित नभए पनि स्वत उमेद्वार हुने गरी निर्वाचन कार्यविधि बनाइएको छ ।
अध्यक्ष प्रचण्ड पक्षले बाबुराम भट्टराई समूहका पूर्व पोलिटब्युरो सदस्यलाई मत हाल्ने र गंगानारायण श्रेष्ठ, बामदेव क्षेत्री, कुमार पौडेल र प्रभु साहलाई पनि पोलिटब्युरोमा निर्वाचित गराउने गरी भोट हाल्ने तयारी गरेको स्रोतले जनाएको छ । त्यस्तै बाबुराम भट्टराईसहितका केहीलाई स्थायी समितिमा लैजाने गरी संस्थापन पक्षले मतदान गर्नेछ ।
बाबुराम पक्षका टोपबहादुर रायमाझीलाई सचिव र हिसिला यमीलाई कोषाध्यक्षमा जिताउने प्रचण्ड पक्षको तयारी छ । नारायणकाजी श्रेष्ठ प्रकाश र पोष्टबहादुर बोगटीलाई उपाध्यक्ष, कृष्णबहादुर महरालाई महासचिव, टोपबहादुर रायमाझी, वर्षमान पुन र गिरिराजमणि पोखरेललाई सचिव तथा हिसिला यमीलाई कोषाध्यक्ष बनाएर सहमति गर्ने प्रयास पनि चलिरहेको छ ।
तर महासचिवमा भने कृष्णबहादुर महरा कि वर्षमान पुन भन्ने विषयमा संस्थापन पक्षमै कुरा मिलेको छैन । केही नेता महरालाई उपाध्यक्ष बनाएर पुनलाई महासचिव बनाउने योजनामा लागेको छ । हरिबोल गुजरेल पनि पदाधिकारीको आकांक्षी हुनुहुन्छ र प्रचण्डले समेत गजुरेललाई समेट्ने कोशिस गरेको स्रोतले जनाएको छ । पदाधिकारीमा बस्न अस्वीकार गरेपछि बाबुराम भट्टराईलाई वरिष्ठ नेता बनाउने र प्रचण्डको एकल नेतृत्वमा केन्द्रीय कार्यालय बनाउने  तयारी छ ।
