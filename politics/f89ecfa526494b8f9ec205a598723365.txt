संविधानसभामा संवाद समितिको प्रतिवेदन माथिको छलफल सकियो

काठमाडौं, माघ ४ – संविधानसभामा संवैधानिक राजनीतिक संवाद तथा सहमति समितिको प्रतिवेदनमाथिको छलफल सकिएको छ ।
एकीकृत नेकपा माओवादी, मधेसवादी र अन्य विपक्षी दलका सभासदले बोल्ने पालो सकिएपछि समितिको प्रतिवेदनमाथिको छलफल सकिएको हो ।
नेपाली कांग्रेस, नेकपा एमाले लगायतका सत्तापक्षका सभासदले छलफल चाँडो टुंग्याउनका लागि भन्दै आइतबार छलफलमा भाग नै लिएनन् । छलफल सकिएसँगै संविधानसभाका अध्यक्ष सुवासचन्द्र नेम्वाङले संविधानसभाको बैठक सोमबार दिउँसो १ बजेसम्मका लागि स्थगित गर्नुभएको छ ।
संविधानसभाको बैठकअघि सभाध्यक्ष नेम्वाङले सोमबार बिहान साँढे ११ बजे कार्यव्यवस्था परामर्श समितिको बैठक बोलाउनुभएको छ । दलहरुबीच संविधानका विवादित विषयमा सहमति नभएको अवस्थामा संविधानसभाले चाल्ने कदमका बारेमा कार्यव्यवस्था परामर्श समितिको बैठकमा छलफल हुने छ ।
दलहरुबीच विषयवस्तुमा सहमति नभए प्रश्नावली बनाएर दुई तिहाइ बहुमतको प्रक्रिया अगाडि बढाउने सभाध्यक्ष नेम्वाङको तयारी छ ।
