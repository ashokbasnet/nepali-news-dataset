एक वर्षभित्र लोडसेडिङ मुक्त बनाउने प्रतिबद्धता पुरा गरेरै छाड्छु : प्रधानमन्त्री ओली

रमेश गिरी/उज्यालो ।
भक्तपुर, माघ १८ – प्रधानमन्त्री केपी शर्मा ओलीले एक वर्षभित्र देशलाई लोडसेडिङ मुक्त बनाउने आफ्नो प्रतिबद्धता पुरा गरेरै छाड्ने बताउनुभएको छ । 
उहाँले सरकारले काम गर्न खोज्दा प्रतिपक्षले विरोध गर्नुको कुनै अर्थ नभएको बताउनु भएको छ । सोमबार भक्तपुरको बोडेमा कृषि विकास बैंक कर्मचारी संघको १० आैँ केन्द्रीय महाधिवेशनको उद्घाटन गर्दै उहाँले विकासका कुरा गर्दा कुरा काट्नेको संख्या बढी भएको बताउनुभयो ।
प्रधानमन्त्री ओलीले आगामी दुईवर्ष भित्र खाद्यान्नमा आत्मानिर्भर बनाउने, कृषिमा आधुनिकीकरण गर्ने, खेती र सिंचाइको राम्रो व्यबस्था गर्ने र देशलाई एक वर्षभित्र लोडसेडिङ्ग मुक्त बनाउने प्रतिबद्धता पुरा गरेरै छाड्ने दोहोर्‍याउनुभयो । 
प्रधानमन्त्री ओलीले भन्नुभयो, ‘देशको विकासका कुरा गर्दा ठट्टा, मजाक र हावादारी कुरा गर्छ भनेर उडाउन खोजेका छन्, सरकारले भनेका सबै कुरा पुरा गरेर काम गरेर देखाउँछु, सम्पूर्ण क्षेत्रमा अनधुनिक नेपाल बनाउन सरकार प्रतिबद्ध छ ।’
सरकार अहिले वादप्रतिवादमा नलागी विकट अवस्थाको देशलाई छिटोछिटो अनुकूल अबस्थामा पुर्याउन प्रयत्नरत रहेको बताउँदै प्रधानमन्त्री ओलीले भन्नुभयो, ‘विकासको दृष्टिकोणलाई बहुआयामिक ढंगले अगाडि बढाउँछौ, अरुले सहयोग गर्दैमा मात्रै देश बन्दैन, आफैले विकासको अभियानको लहर ल्याउनु पर्छ ।’
अहिलेसम्मका सरकार काम नगरी बस्न मात्रै आएको जस्तो देखिएको टिप्पणी गर्दै उहाँले भन्नुभयो, ‘यो सरकार काम गर्नैका लागि आएको हो, विपक्षीका विरोधले हामी हच्कदैनाैँ, बरु छिटोकाम गर्न प्रेरित भएका छौँ ।’
पूर्वअर्थमन्त्री रामशरण महतले पाएको अन्तर्राष्ट्रिय पुरस्कार तर्फ संकेत गर्दै उहाँले सार्वजनिक संस्थालाई निजीकरणका नाममा विकास गर्नुभन्दा पनि कौडीका भाउमा बेच्ने, छाला जुत्ता, इटा टायल कारखाना, जनकपुर चुरोट, हरिसिद्धि इटा कारखानालाई धरासायी बनाउने, निजीकरण गर्ने व्यक्तिलाई अन्तराष्ट्रिय पुरस्कार भन्दै व्यङ्ग्य गर्नुभयो ।
