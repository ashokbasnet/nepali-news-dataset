भारतीय प्रधानमन्त्री नरेन्द्र मोदी काठमाडौंमा

काठमाडौं, मंसिर ९ -  भारतीय प्रधानमन्त्री नरेन्द्र मोदी दक्षिण एसियाली क्षेत्रीय सहयोग सङ्गठन सार्कको अठारौं शिखर सम्मेलनमा भाग लिन काठमाडौं आइपुग्नु भएको छ ।
मोदी चढेको भारतीय वायु सेनाको विशेष विमान त्रिभुवन अन्तर्राष्ट्रिय विमानस्थलमा अवतरण भएलगत्तै शिष्टाचार महापाल कालीप्रसाद पोखरेल र नेपालका लागि भारतीय राजदूत रणजित रेले उहाँलाई विमानमै पुगेर स्वागत गर्नुभयो । 


PM @narendramodi has landed in Nepal. pic.twitter.com/G8LPaN4J4Z
— PMO India (@PMOIndia) November 25, 2014

त्यसलगत्तै भारतीय प्रधानमन्त्री मोदीलाई कार्केडसहित विशिष्ट पाहुनाको स्वागतका लागि तयार पारिएको मञ्चमा ल्याईएको थियो । मञ्चमा उपप्रधानमन्त्री एवम् गृहमन्त्री वामदेव गौतम, संस्कृति, पर्यटन तथा नागरिक उडड्यानमन्त्री दीपकचन्द्र अमात्य, नेपाल सरकारका सचिव लीलामणि पौड्याल, प्रधानमन्त्रीका मुख्य निजी सचिव वसन्तकुमार गौतमले उहाँलाई स्वागत अभिवादन गर्नुभयो । त्यस अवसरमा भारतीय प्रधानमन्त्री मोदीको सम्मानमा नेपाली सेनाले मंगल धुनसँगै सम्मान गारत अर्पण गरेको थियो । त्यसपछि दुवै देशको राष्ट्रिय धुन बजाइएको थियो । त्यसपछि उहाँ सोल्टी होटल पुग्नुभयो । भारतको प्रधानमन्त्री बनेपछि मोदीको यो दोश्रो नेपाल भ्रमण हो । मोदीले गत साउन १८ गते नेपालको भ्रमण गर्नुभएको थियो ।
