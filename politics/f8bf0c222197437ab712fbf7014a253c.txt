जेष्ठ नागरिकको माग पूरा गर्न सरकारलाई निर्देशन दिनुपर्ने प्रतिवेदन संसदीय समितिमा पेश

काठमाडौं, पुस ३० – व्यवस्थापिका संसदको सामाजिक न्याय तथा मानवअधिकार समितिमा जेष्ठ नागरिकहरुको मागलाई तत्काल सम्बोधन गर्नका लागि सरकारलाई निर्देशन दिनुपर्ने प्रतिवेदन पेश भएको छ ।
सभासद मोख्तार अहमदको संयोजकत्वमा गठित उपसमितिले जेष्ठ नागरिकका माग तत्काल सम्बोधन गर्न महिला, बालबालिका तथा समाजकल्याण मन्त्रालयलाई निर्देशन दिनुपर्ने प्रतिवेदन समितिमा बुधबार पेश गरेको हो ।
उपसमितिले आफ्नो प्रतिवेदनमा जेष्ठ नागरिकले माग राखेर आन्दोलन गर्ने अवस्था आउन नदिनका लागि अर्थ, भौतिक पूर्वाधार तथा यातायात, स्वास्थ्य लगायतका मन्त्रालयसँग छलफल गरेर तीन महिनाभित्र जेष्ठ नागरिक सम्बन्धी दीर्घकालीन नीति तर्जुमा गर्नका लागि निर्देशन दिन पनि सुझाव दिएको छ ।
जेष्ठ नागरिकले सार्वजनिक यातायातमा ५० प्रतिशत भाडा छुट दिइनुपर्ने, उपचारमा सहुलियत दिनुपर्ने लगायतका विभिन्न माग राखी संघर्ष समिति नै गठन गरेर करिब दुई वर्षदेखि काठमाडौंमा आन्दोलन गर्दै आएका छन् ।
जेष्ठ नागरिकले दिनहुँ धर्ना दिँदै आएपनि सरकारले उनीहरुका माग सम्बोधन गर्नतर्फ चासो नदेखाएको संसदीय उपसमितिको भनाई छ । आन्दोलनमा सहभागी कतिपय जेष्ठ नागरिकको निधन भैसकेको छ ।
संसदीय उपसमितिले जेष्ठ नागरिकको आन्दोलनलाई बेवास्ता गरेर सरकारले राष्ट्रिय तथा अन्तर्राष्ट्रियस्तरमा नराम्रो सन्देश प्रवाह गरेको आरोप समेत लगाएको छ ।
