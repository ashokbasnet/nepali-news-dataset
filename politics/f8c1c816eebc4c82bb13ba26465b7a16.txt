एमाले नेतृत्वमा सरकार गठन गर्नुपर्ने एमाओवादीको निष्कर्ष

काठमाडौं, असोज २२ – एकीकृत नेकपा माओवादीले मुख्य दलहरुबीच यसअघि भएको सहमति अनुसार एमाले नेतृत्वमा सरकार गठन गर्नुपर्ने निष्कर्ष निकालेको छ । बिहान बसेको पार्टी स्थायी समिति बैठकले १६ बुँदे सहमति भएको बेला शीर्ष नेताहरुबीच भएको भद्र सहमति अनुसार सरकार गठन गर्नुपर्ने निर्णय गरेको नेता अग्निप्रसाद सापकोटाले जानकारी दिनुभयो ।
राष्ट्रिय सहमतिको सरकार गठन गर्ने समय सकिएपनि बहुमतीय प्रक्रियामार्फत पनि धेरैभन्दा धेरै दलको सहमतिमा सरकार गठन गर्नुपर्ने पार्टीको निष्कर्ष रहेको उहाँले बताउनुभयो । यसबारे कांग्रेस र एमाले दुवै दलसँग आजै छलफल हुने उहाँले जानकारी दिनुभयो । संविधान संशोधन गरेर मधेसका माग पूरा गर्नुपर्ने, भारतले लगाएको अघोषित नाकाबन्दी खुलाउन पहल गर्नुपर्ने आफुहरुको प्रस्तावमा समेत छलफल हुने उहाँको भनाई छ ।
