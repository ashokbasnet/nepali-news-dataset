स्ववियु चुनाव : कतै तालाबन्दी र आगजनी, कतै निर्विरोध

काठमाडौं, फागुन १४ – धेरैजसो क्याम्पसमा तालाबन्दी, झडप र तोडफोड भएर मनोनयन दर्ता हुन नसकेपछि आउँदो बुधबार हुने भनिएको स्वतन्त्र विद्यार्थी युनियन स्ववियुको चुनाव अन्यौलमा परेको छ ।  
विवादका कारणका देशभरीका ६० वटा आंगिक क्याम्पसमध्ये जम्मा २२ वटामा मात्रै शनिबार उम्मेद्वारको मनोनयन दर्ता भएको त्रिभुवन विश्वविद्यालयका रजिष्टार सुधा त्रिपाठीले जानकारी दिनुभयो । 
नेपाल विद्यार्थी संघको रामचन्द्र पौडेल पक्ष, नयाँ शक्ति निकट विद्यार्थी संगठन, माओवादीका बैद्य र विप्लव निकटका विद्यार्थी संगठनको विरोधका कारण काठमाडौंमा पनि जम्मा ६ वटा क्याम्पसमा मात्रै मनोनयन दर्ता भएको छ । विवादका कारण १ सयभन्दा धेरै क्याम्पसहरुमा तालाबन्दी भएको छ ।
त्रिभूवन विश्वविद्यालयबाट सम्बन्धन प्राप्त, आंगिक र नेपाल संस्कृत विश्वविद्यालय अन्तर्गतका क्याम्पसमा आउँदो बुधबार मिश्रित निर्वाचन प्रणालीमा स्ववियुको चुनाव हुँदैछ । आइतबार पनि मनोनयन गर्न पाइने भएकाले तोकिएकै समयमा स्ववियु चुनाव गर्ने त्रिपाठीले बताउनुभयो ।
रत्नराज्यलक्ष्मी क्याम्पसमा झडप
मनोनयनकै विषयमा विवाद हुँदा काठमाडौंको रत्नराज्यलक्ष्मी क्याम्पसमा झडप भएको छ । एमालेनिकट अनेरास्ववियुले गोप्य कोठामा निर्वाचन समितीको कार्यालय सारेर मनोनयन दर्ता गर्न खोजेको भन्दै नेविसंघले विरोध जनाएपछि झडप भएको हो । 
झडपमा घाइते भएका ४ जनाको उपचार भैरहेको छ । रत्नराज्यलक्ष्मी क्याम्पस, नेपाल कमर्श, विश्वभाषा क्याम्पसमा तोडफोड र आगजनी पनि भएको छ । विवादका कारण त्रिचन्द्र र अमृत साइन्स क्याम्पस अस्कलमा चुनावी प्रक्रिया रोकिएको छ ।
विवाद हुन सक्ने संभावनालाई मध्यनजर गर्दै काठमाडौंका क्याम्पसबाहिर बिहानैदेखी ठूलो संख्यामा सुरक्षाकर्मी परिचालन गरिएको थियो । 
१८ गतै नै चुनाव गराउन माग
एमाले निकट अनेरास्ववियु, नेकपा माओवादी केन्द्र निकट अखिल क्रान्तिकारी र  नेविसंघले जुनसुकै हालत पनि तोकिएको समय फागुन १८ गते नै स्वतन्त्र विद्यार्थी युनियनको चुनाव गराउन माग गरेका छन् । शनिबार विज्ञप्ती निकालेर अखिल क्रान्तिकारीले उम्मेद्धार मनोनयनको क्रममा देशभरी भएका झडप, आगजनी र तोडफोडको निन्दा गर्दै जुनसुकै हालत पनि चुनाव गराउन माग गरेको हो । 
केही क्याम्पसमा निर्विरोध
केही क्याम्पसहरुमा स्ववियुको लागि निर्विरोध नेतृत्व पनि चयन भएको छ । १२ वटा क्याम्प्समा अखिल क्रान्तिकारी निर्विरोध भएको क्रान्तिकारीले जनाएको छ । एमाले निकट अखिलका प्रवक्ता आरसी लामिछानले आफूहरुले ७ वटा क्याम्पसमा निविरोध जितेको दावी गर्नुभएको छ । यस्तै नेविसंघका अध्यक्ष नैनसिंह मरहले पनि ७–८ वटा क्याम्पसमा आफ्नो संगठन निर्विरोध निर्वाचित भएको बताउनुभएको । 
यस्तै धादिङका ३ वटा क्याम्पसमा शनिबार स्ववियु चुनाव भएकोमा सदरमुकामको निलकण्ठ क्याम्पस र खानी खोलाको मच्छिन्द्र क्याम्पसमा नेविसंघ र अखिल क्रान्तिकारीको संयुक्त प्यानल विजयी भएको छ । गजुरीमा रहेको आर्दश बहुमुखी क्याम्पसमा भने अनेरास्ववियुले जितेको छ ।
