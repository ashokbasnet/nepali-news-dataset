मोरङ –६ मा लालबाबु र शेखर भिड्ने, प्रदेशमा प्रचण्डका ज्वार्इं

सुमन तिमल्सिना/उज्यालो ।
मोरङ, कात्तिक १० – प्रतिनिधिसभा र प्रदेशसभा चुनाव नजिकिँदै गर्दा मोरङमा पनि चुनावी चहलपहल बढेको छ । दलहरु चुनावी जोड घटाउमा लागेका छन् । धेरै पूर्वमन्त्री तथा केन्द्रीय सदस्यहरुको उम्मेदवारी रहने मोरङमा ‘हेभीवेट’ प्रतिस्पर्धी देखिन्छन् । ६ वटा निर्वाचन क्षेत्र भएको मोरङमा क्षेत्र नम्बर ६ को चर्चा धेरै छ । यो क्षेत्रमा कांग्रेसबाट डा. शेखर कोइराला र एमालेबाट लालबाबु पण्डित एउटै क्षेत्रबाट उम्मेदवार हुने भएपछि थप चर्चा चुलिएको हो । 
एमालेले औपचारिक निर्णय नगरेको भएपनि यही क्षेत्रबाट लालबाबु पण्डितले उम्मेदवारी दिने भन्दै कार्यकर्ताले प्रचार थालिसकेका छन्  । यही क्षेत्रबाट कांग्रेसले डा. शेखर कोइरालालाई उठाउने निर्णय गरिसकेको छ ।
एमाले र माओवादीको वाम गठबन्धनले उम्मेदवार तोकेको छैन । तर एमाले नेता एवं पूर्वमन्त्री पण्डितलाई उम्मेदवार बनाउने तयारी भैसकेको छ । 
यो क्षेत्रमा सुन्दरहरैंचा नगरपालिका वडा नम्बर २ देखि ७ नम्बर वडा, बुढीगंगा गाउँपालिका र विराटनगर महानगरको ४ देखि ७ तथा ९, ११ र १२ वडा समावेश गरिएको छ । यो क्षेत्रमा स्थानीय तह चुनावमा वडाध्यक्षको मत हेर्दा कांग्रेसको १९ हजार ७६० छ भने एमालेको १७ हजार ९८२ छ । गठबन्धनकारी दबै दलको मत जोड्दा  कांग्रेस गठबन्धनको ३५ हजार र वाम गठबन्धनको २६ हजार मत हुन्छ ।
तर यसरी मतान्तर बढी देखिएको भएपनि कांग्रेसभित्र शेखर कोइरालाले बुढीगंगा गाउँ पालिकाकालाई विराटनगर महानगरपालिकामा मिलाउन नदिएको भन्दै उहाँप्रति कांग्रेसकै नेता कार्यकर्ता समेत असन्तुष्ट छन् । कोइरालाले यसअघिको संविधानसभा चुनावमा यही क्षेत्रबाट विजयी हुनुभएको थियो ।
यो क्षेत्रमा विजयकुमार गच्छदारलाई हराएका कोइराला योपटक फेरि राजनीतिमा छुट्टै पहिचान बनाएका नेता पण्डितसँग चुनावी अभियानमा जुट्दै हुनुहुन्छ  । पण्डितका लागि यो निर्वाचन क्षेत्र नयाँ हो । यो क्षेत्र कांग्रेसको पकड क्षेत्रको रुपमा लिने गरिन्छ ।
प्रदेशमा प्रचण्डका कान्छा ज्वाईं
यही क्षेत्रबाट माओवादी केन्द्रका अध्यक्ष पुष्पकमल दाहाल प्रचण्डका कान्छा ज्वाइँलाई प्रदेशसभाको उम्मेदवारमा सिफारिस गरेपछि थप चर्चा बढेको छ । प्रचण्डका ज्वाइँ जीवन आचार्यलाई मोरङ क्षेत्र नम्बर ६ अन्तर्गतको प्रदेश ‘क’–मा प्रत्यक्षतर्फको उम्मेदवारमा माओवादीको मोरङ जिल्ला कमिटीले सिफारिस गरेको हो ।
विराटनगर महानगरपालिका वडा नम्बर ४ मा स्थायी बसोबास भएका आचार्यसँग प्रचण्डकी कान्छी छोरीले दोस्रो विवाह गरेकी हुन् ।
