लोकतन्त्रवादी र सर्वसत्तावादी विचारबीच निर्णायक संघर्षः खनाल

काठमाडौं, माघ २२ – नेकपा एमालेका अध्यक्ष झलनाथ खनालले अहिले मुलुकमा लोकतन्त्रवादी र सर्वसत्तावादी विचारबीच निर्णायक संघर्ष भैरहेको बताउनुभएको छ । प्रेस चौतारीको १५ औं स्थापना दिवसका अवसरमा काठमाडौंमा भएको कार्यक्रममा खनालले माओवादीले सर्वसत्तावादी विचार समूहको नेतृत्व गरिरहेको आरोप लगाउनुभयो ।

सर्वसत्तावादलाई जसरी पनि परास्त गर्नुपर्ने भन्दै खनालले सहयोग गर्न पत्रकारहरुलाई आग्रह गर्नुभयो । अहिलको लडाइँ लोकतन्त्रका लागि भैरहेको प्रष्टिकरण दिँदै सहयोग गर्न पत्रकारलाई खनालले आग्रह गर्नु भयो । ‘अहिलेको सरकारले प्रेस माथि गिद्दे दृष्टि लगाएको छ’, अध्यक्ष खनालले भन्नुभयो, ‘एमाले त्यसका विरुद्ध आन्दोलनमा छ । प्रेस स्वतन्त्रताको पक्षमा हुने आन्दोलनमा सहयोग गर्न तयार छौँ ।’

नेपाली काँग्रेसका नेता मिनेन्द्र रिजालले अहिलेको लडाइँ लोकतन्त्रका लागि भन्दै प्रेसमाथि भैरहेको आक्रमण विरुद्धको आन्दोलनमा सहयोग गर्ने बताउनुभयो ।

नेकपा माओवादीकी नेतृ पम्फा भुसालले नागरिकको संघीय गणतन्त्रको संविधान, सर्वपक्षीय संविधान र सहमतिको सरकार अहिलेको आवश्यकता भएको र त्यसै अनुसार निकास दिनुपर्ने बताउनुभयो । सकेसम्म सबैको सहमति नभए अधिकांश दलबीच सहमति हुनुपर्नेमा भुषालले जोड दिनुभयो ।
