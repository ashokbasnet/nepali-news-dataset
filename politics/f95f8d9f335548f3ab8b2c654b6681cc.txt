दोलखा प्रवेश गरेका ६६ अपरिचित युवा पक्राउ

दोलखा, वैशाख २८ – दोलखा प्रवेश गर्ने अपरिचित मानिसलाई पक्राउ गर्ने अभियान जिल्ला प्रहरी कार्यालय दोलखाले सुरु गरेको छ । 
गाडी रिजर्भ गरी दोलखा प्रवेश गर्ने दोलखाका गैर नागरिक र विशेष गरी युवा समुहलाई नियन्त्रणमा लिई अनुसन्धान प्रक्रिया अघि बढाइएको प्रहरीले जनाएको छ । स्थानीय चुनावका लागि बाहिरबाट युवाहरु ल्याएर परिचालन गर्ने गरेको पाइए पछि पक्राउ अभियान सुरु गरिएको हो । 
मंगलबार १८ जना अपरिचित युवाको टोलीलाई पक्राउ गरेको प्रहरीले बुधबार बेलुका ४८ जना युवाको समूहलाई पक्राउ गरी अनुसन्धान प्रक्रिया अघि बढाइएको दोलखाका प्रहरी प्रमुख प्रहरी नायव उपरीक्षक रविन कार्कीले जानकारी दिनुभयो ।
पक्राउ पर्ने युवाहरुको एउटा ठूलो बस र ९ वटा मोटरसाइल समेत नियन्त्रणमा लिएको बताइएको छ । मंगलवार दोलखाको जुँगुमा भएको घटना सेलाउन नपाउँदै अपरिचित युवाहरुको समूह सदरमुकाम प्रवेश गर्न लागेपछी पक्राउ गरी अनुसन्धान सुरु गरिएको प्रहरी नायव उपरीक्षक कार्कीले जानकारी दिनुभयो । चुनाव अवधिभर यो अभियान जारी रहने र अनुसन्धान गरी कारबाही प्रक्रिया समेत अघि बढाइने दोलखा प्रहरीले जनाएको छ ।
