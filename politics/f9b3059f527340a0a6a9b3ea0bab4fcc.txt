रेशम चौधरी अपराधी हुन् : एआईजी नेपाल

विमल विष्ट उज्यालो । 
डोटी, चैत ६ – रेशम चौधरी अपराधी भएकाले उनलाई अपराधी भन्न कुनै हिचकिचावट नहुने ७ नम्बर प्रदेश प्रहरी प्रमुख एआईजी माधवकुमार नेपालले बताउनु भएको छ ।

टिकापुरमा चौधरीलगायतको समूहले नरसंहार गरेकाले उनी कानुनको नजरमा अपराधी भएको उहाँले बताउनु भयो । चौधरीलगायत घटनामा संलग्नहरुलाई हद सम्मको सजायको माग गर्दै प्रहरीले अदालतमा मुद्दा दायर गरेको बताउँदै अदालतबाट उनलाई कारवाही हुने अपेक्षा गरिएको उहाँको भनाई थियो । सुदूरपश्चिम क्षेत्रीय प्रहरी अस्पताल दिपायलमा पहिलो पटक सञ्चालन गरिएको फिजियोथेरापी मेसिनको मंगलबार उद्घाटन गर्ने क्रममा एआईजी नेपालले यस्तो बताउनु भएको हो । 
कार्यक्रमका प्रमुख अतिथि समेत रहनु भएका एआईजी नेपालले भन्नुभयो, ‘अपराध गर्ने अपराधी हो,उसले गरेको अपराधको सजाय पाउनै पर्छ, त्यो जो सुक्कै होस ।’ प्रहरीले सम्पूर्ण अनुसन्धान गरी कारवाहीको माग दावी गरेर फाइल अदालतमा पेश गरिसकेकोले रेशम चौधरीलाई अपराध अनुसारको कारवाही हुनेमा आफू ढुक्क रहेको एआईजी नेपालले बताउनु भयो । 
अपराध कर्म गर्ने कुनै पनि व्यक्तिले उन्मुक्ति पाउनु हुन्न भन्ने मान्यतामा प्रहरी दृढ रहेको बताउँदै उहाँले थप भन्नु भयो, ‘टिकापुर घटनामा प्रहरीले लामो अनुसन्धान गरेर पेश गरेका प्रमाणको आधारमा अदालतले फैसला गर्छ । हाम्रो प्रमाण बलियो छ भने अपराधीलाई कारवाही हुन्छ । कमजोर रहेछ भने त्यसकै आधारमा अदालतले फैसला गर्ने हो ।’
२०७२ साल भदौमा कैलालीको टिकापुरमा भएको घटनामा एसएसपीसहित ७ जना प्रहरी र एक नाबालकको हत्या गरिएको थियो ।
