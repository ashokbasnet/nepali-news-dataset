बैद्यपक्षले प्रतिक्रियावादीलाई फाइदा पुर्‍याए : प्रचण्ड

काठमाडौ, बैशाख १९– एकीकृत नेकपा माओवादीका अध्यक्ष पुष्पकमल दाहाल प्रचण्डले आफ्नै पार्टीका असन्तुष्ट समुहले प्रतिक्रियावादीलाई फाइदा पुग्ने काम गरेको आरोप लगाउनुभएको छ ।
अन्तराष्ट्रिय श्रमिक दिवसका अवसरमा मंगलवार काठमाडौमा भएको कार्यक्रममा मोहन वैद्य पक्षप्रति संकेत गर्दै अध्यक्ष प्रचण्डले पार्टीभित्र प्रतिक्रियावादी र पार्टी फुटाउन चाहनेहरुलाई फाइदा पुग्ने खालका गतिविधि भइरहेको बताउनुभयो ।

 

पहिलेदेखि नै माओवादी पार्टी फुटाउने प्रयास भइरहेपनि अहिले त्यस्तो प्रयास निकै चर्किएको दावी गर्दै प्रचण्डले वैद्य पक्ष विचारबाट विचलित भएर तथा भ्रममा परेर त्यस्ता गतिविधिमा संलग्न भएको आरोप लगाउनुभयो ।
उहाँले असहमतिका विषय वहसमा लैजान सकिने भएपनि टुटफुटको राजनीति गर्दै सडकमा विवाद छताछुल्ल पार्दा विरोधीलाई फाइदा पुग्ने भन्दै असन्तुष्ट समुहलाई एकताको बाटोमा आउन आग्रह गर्नुभयो ।
नयाँ संविधानमा मजदुरका मुद्दा समेटिने उहाँले प्रतिवद्धता जनाउनुभयो । संविधानका विवादित विषयमा बुधवार विहानसम्म सहमति गर्नुको विकल्प नभएको र अव त्यसै अनुसार छलफल गरिने प्रचण्डले बताउनुभयो । नेपाली सेनालाई मित्र शक्ति मानेरै आफुहरुले सेना समायोजन गरेको उहाँको भनाई छ ।
मे दिवसकै अवसरमा गरिएको वेग्लै कार्यक्रममा एकीकृत माओवादी उपाध्यक्ष मोहन वैद्य पक्षले नेतृत्वले विश्वासघात गरेको र लडाकुलाई निशस्त्रीकरण गरेर शान्ति प्रक्रिया ध्वस्त बनाएको आरोप लगाउनुभयो ।
मूल नेतृत्व वर्गीय र राष्टिय आत्मसर्मणबादमा भासिएको आरोप लगाउदै वैद्यले जनताको पक्षमा संविधान जारी हुने सम्भावना पनि क्षिण बनेको दावी गर्नुभयो । पार्टी विभाजन हुने हल्ला गलत भएको भन्दै वैद्यले हल्ला चलाउनेहरु आफंै चोइटिने बताउनुभयो ।
