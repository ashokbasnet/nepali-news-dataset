फोरम नेपालले १२ बुँदे माग पुरा नभए चुनावमा भाग नलिने

काठमाडौ, चैत २८ - मधेसी जनअधिकार फोरम नेपालका अध्यक्ष उपेन्द्र यादवले पार्टीको केन्द्रीय कमिटिले तय गरेको  १२ बुँदे माग अघि सार्दै त्यो पुरा नभएसम्म चुनावमा भाग नलिने स्पष्ट पार्नुभएको छ ।

बुधवार रिपोर्टर्स क्लब नेपालमा आयोजित  साक्षात्कारमा उहाँले अहिलेको मुलुकको समस्याको केन्द्र राजनीतिक भएकोले दलहरुवीच आम रुपमा सहमति बन्न नसकेसम्म मुलुकले कुनै पनि हालतमा निकास नपाउने दावी गर्नुभयो ।

‘अहिले दलहरुवीच आम सहमति नभएसम्म निर्वाचन हुनसक्दै ।’ अध्यक्ष यादवले भन्नुभयो ‘भए पनि त्यसले संविधान बनाउँनै सक्दैन ।’

यादवले निर्वाचन भन्दा पहिला गाविसको सिफारिस, गाँउले सर्जमिन, मोहियानी वा अन्य सम्पतिको निस्सा र करतिरेको रसिदको आधारमा नागरिकता अभियानकै रुपमा वितरण गर्नु पर्ने र त्यसपछि कोही पनि नछुट्ने गरी मतदाता नामावली संकलन गर्नु पर्ने तर पनि मतदाता नामावलीको लागि नागरिकता अनिवार्य नगर्नु पर्ने माग अघि सार्नुभयो ।

त्यस्तै विगतका मतदाता नामावली नाम भएकालाई नागरिकता नभए पनि भोट हाल्न दिनु पर्ने, २०६८ सालको जनगणना अनुसार पुन निर्वाचन क्षेत्र निर्धारण हुनु पर्ने, समानुपातिक प्रतिनिधित्व पहिलाकै आधारमा हुनु पर्ने माग राख्नुभयो ।

शक्तिपृथकीकरणको मान्यतालाई ध्वस्त पादै कार्यपालिका र न्यायपालिकाको प्रमुख एकै ब्यक्ति स्विकार्य नहुने भएकोले मन्त्री परिषदको अध्यक्षले दुई मध्ये एक पद तत्काल छाड्नु पर्ने अडान उहाँले राख्नुभयो ।

तीन दलले आफ्नो स्वार्थ पुरा गर्न उच्चस्तरीय राजनीतिक समिति असम्बैधानिक रुपमा गठन गरेकोले त्यसलाई खारेज गर्नु पर्ने भन्दै असम्बैधानिक रुपमा गरिएको बाधा अडकाउ फुकाउलाई सच्याउनु पर्ने पार्टीको अडान रहेको यादवले स्पष्ट पार्नुभयो ।

उहाँले संविधानसभा र स्थानीय निकायको निर्वाचन एकै पटक गर्नु पर्ने र संविधानसभाको निर्वाचनमा जानु अघि संविधानको खाँकामा सहमति गर्नु पर्ने बताउनुभयो ।

तीन दलले चुनाव नचाहेको आरोप लगाउँदै उनले तीन दलले अहिले केवल सत्तामात्र चाहेकोले निर्वाचन हुनै नसक्ने ठोकुवा गर्दै यादले भन्नुभयो ‘तीन दलीय सिण्डिकेटको सुपर संयन्त्रको सरकार हो । असफल भईसकेका दलहरुले अब निर्वाचन गराएर मुलुकलाई निकास दिन सक्दैनन ।’

बर्तमान सरकारलाई दैनिक प्रशासन र निर्वाचनको मात्र दायित्व भएकोले उसले गर्ने दीर्घकालिन महत्व राख्ने निर्णय खारेज गर्नु पर्ने उहाँले बताउनुभयो ।
