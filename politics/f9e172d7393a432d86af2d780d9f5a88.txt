संविधान निर्माणको गाँठो फुकेकै हो त ?

प्रकाश ढकाल/उज्यालो । काठमाडौं, वैशाख ७ – अघिल्ला सर्वदलीय बैठकहरुमा भाग लिएका नेताहरू निन्याउरो अनुहार लगाउँदै बाहिर निस्कन्थे । तर, सोमबार प्रधानमन्त्री निवास बालुवाटारमा भएको तीन दलको बैठक भिन्न रह्यो ।
नेताहरू बाहिर निस्कँदा अलि प्रफुल्लित मुद्रामा देखिए । लामो समयदेखि गाँठो परेको संविधान निर्माणको कामलाई गति दिने सहमति गरेपछि नेपाली कांग्रेस, नेकपा एमाले र एकीकृत माओवादीका नेताहरू आशावादी हुँदै बाहिरिए ।
यसअघि नै लगभग सहमति नजिक पुगेको भनिएका न्याय प्रणाली, निर्वाचन प्रणाली र शासकीय स्वरुपका विषयलाई संविधानसभाले मस्यौदा बनाउने सहमतिमा प्रमुख तीन दल पुगेका छन् । संविधानको सर्वाधिक विवादित मानिएको संघीयताको मुद्दालाई टुंग्याउने जिम्मा भने मुख्य तीन नेताले पाएका छन् ।
बिहीबार दिउँसोसम्म संघीयताको विषयलाई टुंग्याएर दलहरू सहमतिको दस्तावेजलाई समेटेर संविधानसभाको कार्यसूची बनाउने सहमतिमा पुगेका हुन् । एकीकृत माओवादीका उपाध्यक्ष नारायणकाजी श्रेष्ठ प्रकाशले भन्नुभयो, ‘आजको बैठक सकारात्मक भएको छ । सहमति भएका विषयलाई कुनै न कुनै रुपमा मस्यौदा बनाउने समझदारीमा हामी पुगेका छौं ।’
अब संघीयताको विषय टुंग्याउने जिम्मा प्रधानमन्त्री एवं कांग्रेस सभापति सुशील कोइराला, एमाले अध्यक्ष केपी शर्मा ओली र एकीकृत माओवादीका अध्यक्ष पुष्पकमल दाहाल प्रचण्डले पाउनुभएको छ । तर, प्रधानमन्त्री कोइराला सोमबार इण्डोनेशियाको भ्रमण निस्कने भएकाले कांग्रेसक कुनै एक नेताले त्यसको जिम्मेवारी पाउने छन् ।
दलहरू गएको माघ ५ गते पनि संघीयताको विषयलाई थाती राखेर अगाडि बढ्ने विषयमा सहमति नजिक पुगेका थिए । तर, एकीकृत माओवादीले अन्तिमसमयमा बोली फेरेपछि परिस्थितिले अर्कै मोड लिन पुगेको थियो ।
एमाले प्रमुख सचेतक अग्नि खरेलले मिलेका विषयलाई अगाडि बढाउने र बाँकी रहेको संघीयताको विषयलाई १० गतेभित्र टुंग्याउने गरी काम अघि बढाइने जानकारी दिनुभयो । उहाँले अब बस्ने संविधानसभाको बैठकमा एकीकृत माओवादी पनि सहभागी हुने विश्वास व्यक्त गर्नुभयो ।
मुख्य दलहरूबीच शासकीय स्वरुपमा मिश्रित प्रणालीमा जाने सहमति भइसकेको छ । जसमा राष्ट्रपति र प्रधानमन्त्रीबीच अधिकार बाँडफाँड हुनेछ । निर्वाचन प्रणालीका विषयमा पनि दलहरूले मिश्रित प्रणाली नै अपनाउने सहमति गरेका छन् । प्रत्यक्ष निर्वाचित र समानुपातिक प्रणालीलाई अबलम्बन गर्ने दलहरूबीच सैद्धान्तिक सहमति भएको छ ।
तर, यसमा कति प्रतिशत प्रत्यक्ष र कति प्रतिशत समानुपातिक हुने भन्ने विषयमा भने मतभेद कायमै छ । कांग्रेस एमालेसहितका सत्ता पक्षीय दलहरू बढी मात्रमा प्रत्यक्ष निर्वाचित प्रणाली र कम समानुपाति हुनुपर्ने बताइहेका छन् भने एकीकृत माओवादीले आधा आधा हुने पर्ने बताइरहेको छ ।
दलहरूबीच न्याय प्रणालीका विषयमा पूर्ण रुपमा सहमति भइसकेको छ । यसमा संवैधानिक अदालत राख्ने कि नराख्ने भन्ने विषयमा मतभेद भए पनि १० वर्षसम्म संवैधानिक अदालत रहने सहमति भइसकेको छ ।
बिहीबारका लागि संविधानसभको बैठक बोलाइए पनि कार्यसूची अझै निश्चित भइसकेको छैन । संविधानसभका अध्यक्ष सुवासचन्द्र नेम्वाङले सहमतिको दस्तावेजलाई नै कार्यसूची बनाउने भन्दै सहमतिका लागि दबाब दिँदै आउनुभएको छ ।
यसअघि बसेका तीनवटा बैठक शोक प्रस्तावमै सीमित हुन पुगेका थिए । माघ २९ गतेदेखि संविधान निर्माणको काम ठप्प भएको छ । यदि दलहरूले आफ्नो बोली फेरेनन् भने वैशाख १० गतेदेखि संविधानसभाले काम थाल्नेछ ।
