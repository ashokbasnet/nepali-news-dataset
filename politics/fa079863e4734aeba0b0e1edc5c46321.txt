यसकारण चुनाव लड्दिन – सूर्यबहादुर थापा

काठमाडौं, असोज ७ – राष्ट्रिय प्रजातन्त्र पार्टीका अध्यक्ष सूर्यबहादुर थापाले गत हप्ता धनकुटामा पुगेर आफूले संविधानसभामा प्रत्यक्षतर्फ चुनाव नलड्ने घोषणा गर्नुभयो ।
उहाँलाई चुनाव लड्नका लागि धनकुटा क्षेत्र नम्बर १ र २ दुवैबाट कार्यकर्ताहरुले दवाव दिएका थिए ।
तर उहाँले कार्यकर्ताको बीचमा पुगेर नै आफूले चुनाव नलड्ने बताउनुभयो । यसले धनकुटाका राप्रपा कार्यकर्ता केही निरास भए ।
धनकुटामा थापाको सट्टामा उहाँका छोरा सुनिलले प्रत्यक्षतर्फ चुनाव लड्ने तयारी गरिरहनुभएको छ ।
त्यसैले आफ्ना छोराका लागि मैदान खाली गरिदिन उहाँले प्रत्यक्षतर्फ चुनाव नलड्ने घोषणा गरेको अनुमान पनि गरिएको थियो । केहीले भने उहाँको स्वास्थ्य त्यति राम्रो नभएकाले पनि चुनावमा भाग नलिने घोषणा गरेको होला भन्ने अनुमान गरेका थिए ।
तर सोमबार आफ्नै निवास मालिगाउँमा पत्रकारसित कुरा गर्दै थापाले चुनावमा नउठ्नुको कारण खोतल्दै भन्नुभयो ‘८६ वर्षको उमेरमा के रिक्स लिने भनेर मैंले चुनावमा नउठ्ने निर्णय गरें ।’
चुनावमा नउठ्ने घोषणा गरेपछि केहीले सूर्यबहादुरको स्वास्थ्य त बिग्रिए छ भन्ने आशंका गरेको भन्दै थापाले भन्नुभयो ‘म यो उमेरमा पनि ठिक ठाक छु, स्वास्थ्यमा कुनै समस्या छैन ।’
विगतका चुनावमा आफूले धनकुटाका हेरक गाउँ र वडामा पुगेको स्मरण गर्दै उहाँले यस पटकको चुनावमा पनि नागरिकले त्यही अपेक्षा गरेको बताउनुभयो । चुनावमा उठ्दा मतदाताको घर घरमा पुगेर मत माग्नु पर्ने भएकाले आफूले धपेडी गर्न नचाहेको उहाँले स्पष्ट पार्नुभयो । ‘८६ वर्षको उमेरमा पहाडी उकालो ओरालो गर्दा केही गाह्रो होलाकी भन्ने सोचेर मैंले जोखिम मोलिन’, थापाले दोहोर्‍याउनुभयो ।
चुनावको विरोधमा रहेका दललाई पनि चुनावमा ल्याउनु पर्ने
पूर्व प्रधानमन्त्रीसमेत रहेका थापाले नेकपा माओवादी नेतृत्वको ३३ दलीय मोर्चालाई पनि सहभागी गराएर चुनाव गर्नुपर्नेमा जोड दिनुभयो । ‘बैद्य नआए चुनावमा दाग लाग्छ’, थापाले भन्नुभयो ‘दाग लागेको चुनावले भविष्यमा ठूला ठूला प्रश्न उठाउँछ ।’
सहमतिका सम्बन्धित पक्षबीच प्रयाप्त छलफल नै नभएको गुनासो गर्दै थापाले सहमतिका लागि नेकपा माओवादीको ३३ दलीय मोर्चा, चार दल र सरकार नै जिम्मेवार हुनुपर्नेमा जोड दिनुभयो । उहाँले सहमति जुटाउनका लागि इमान्दारिताका साथ जिम्मेवार भएर वार्तामा बस्न तीनै पक्षलाई सुझाव दिनुभयो । चार दल, ३३ दलीय मोर्चा र सरकारले गर्ने निर्णय आफूलाई मान्य हुने बताउँदै थापाले चुनाव जहिले भएपनि आफ्नो पार्टीले चुनावमा भाग लिने बताउनुभयो ।
भारतीय विदेश सचिव भूमरीमा परिन्
भारतीय विदेश सचिव सुजाथा सिंह नेपालमा आएकै बेला ३३ दलीय मोर्चा र ४ दलबीचको वार्ता भंगा भएको सन्दर्भमा पत्रकारले सोधेको प्रश्नको जवाफ दिँदै थापाले भन्नुभयो ‘त्यसको उनको कुनै हात छैन, स्याल कराउनु र बाख्रो हराउनु एकै पटक भयो ।’
भारतमा विदेश सचिवको जिम्मेवारी सम्हाले लगत्तै नेपालको भ्रमण गरेर काम सुरु गर्ने प्रचलन रहेको उल्लेख गर्दै थापाले सिंह त्यही प्रचलन अनुसार नेपाल आएको बताउनुभयो । ‘यो उनको रुटिन भिजिट थियो, तर त्यही बेला यहा त्यस्तो भयो’, थापाले भन्नुभयो ‘उनी त भूमरीमा परिन् ।’  नेपालमा हुने चुनाव, वार्ता र राजनीतिक गतिविधिमा सिंहको कुनै भूमिका नभएको र आउँदा दिनमा पनि नहुने थापाको दावी थियो ।
