तिवारी हत्या कारण : व्यक्तिगत रिसईवी - प्रहरी, सरकारको उत्तेजक अभिव्यक्ति - एमाले

काठमाडौं, पुस ४ – रुपन्देहीको देवदहमा नेकपा एमालेको भातृसंगठन युवा संघका जिल्ला अध्यक्ष दुर्गा तिवारीको गोली हानी हत्या भएको घटनाको भत्र्सना गर्दै एमालेले दोषीलाई पक्राउ गर्न माग गरेको छ । 
एमालेले विज्ञप्ति निकालेर सरकारको उत्तेजक अभिव्यक्तिका कारण हत्या भएको आरोप लगाएको छ । प्रहरीले भने व्यक्तिगत रिसईवीका कारण हत्या भएको बताएको छ । हत्यामा संलग्नलाई कारवाही गर्न माग गर्दै युवा संघ र अनेरास्ववियु लगायतका एमाले भातृ संगठनले बुटवलमा प्रदर्शन गरेका छन् ।
सरकारले संसदमा पेश गरेको संविधान संशोधन प्रस्तावको विरोध लुम्बिनी अञ्चलमा भइरहेको आन्दोलनमा तिवारी सक्रिय रहेको र त्यसकै कारण हत्या भएको उनीहरुको आरोप छ ।
छातीमा गोली लागेर गम्भीर घाइते भएका तिवारीको देवदह मेडिकल कलेजमा उपचारका क्रममा ज्यान गएको युवा संघ रुपन्देहीका सदस्य सिद्धिचरण भट्टराईले जानकारी दिनुभयो । ३९ वर्षका तिवारीमाथि मोटरसाइकलमा आएका नचिनेका मान्छेले गोली हानेर भागेका प्रहरीले जनाएको छ । घटनाको अनुसन्धान भैरहेको र गोली हान्नेको खोजी भैरहेको प्रहरीले जनाएको छ । 
नेकपा एमालेले सोमबार बेलुकी विज्ञप्ति निकालेर तिवारीको हत्याको भत्र्सना गर्दै दोषीलाई पक्राउ गर्न माग गरेको हो । एमाले महासचिव ईश्वर पोख्रेलले निकालेको विज्ञप्तिमा सरकारी पक्षबाट आएका उत्तेजक अभिव्यक्तिका कारण तिवारीको हत्या भएको आरोप लगाइएको छ । 
प्रहरीले भने प्रारम्भिक अनुसन्धान अनुसार व्यक्तिगत रिसईवीका कारण तिवारीको हत्या भएको र हत्यामा संलग्नको खोजी तिव्र पारिएको जनाएको छ । 
ईँटा भट्टा सञ्चालक रहेका तिवारीमाथि ६ महिनाअघि पनि इँटा भट्टामा बसेका बेला गोली प्रहार भएको थियो । त्यतिबेला तिवारीलाई लेनदेन र व्यक्तिगत रिसईवीका आधारमा उहाँका साथी मनोज पुनले गोली हानेको प्रहरीले बताएको थियो । प्रहरीद्वारा सर्वाधिक खोजीको सूचिमा रहेका पुन भने अहिलेसम्म फरार छन् ।
