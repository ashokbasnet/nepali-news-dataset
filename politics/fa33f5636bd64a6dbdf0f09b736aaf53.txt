मोरङका उम्मेदवार भन्छन् – ‘विराटनगरलाई राजधानी बनाएरै छाड्छौं’

विराटनगर, कात्तिक २३ – मोरङ क्षेत्र नम्बर ४ का उम्मेदवारले विराटनगरलाई राजधानी बनाउने विषयमा जीवन मरणको लडाई लड्न तयार रहेको बताएका छन् । कुनै पनि हालतमा विराटनगरलाई क्षेत्र नम्बर १ को राजधानी बनाएरै छाड्ने उनीहरुको अडान छ । निवर्तमान सांसद तथा मोरङ क्षेत्र नम्बर ४ का उम्मेदवार अमनलाल मोदीले विराटनगरलाई राजधानी बनाउन जस्तो सुकै संघर्ष गर्न तयार रहेको बताउनुभयो । 
प्रेस चौतारी मोरङ र प्रेस सेन्टर मोरङले संयुक्त रुपमा आयोजना गरेको पत्रकारसँग उम्मेदवार कार्यक्रममा उम्मेदवार मोदीले विराटनगर विमानस्थललाई अन्तर्राष्ट्रिय स्तरको बनाइने समेत उहाँको दाबी छ । 
क्षेत्र नं ४ प्रदेश (ख) का उम्मेदवार जीवन घिमिरेले प्रदेशसभामार्फत विराटनगरलाई राजधानी बनाउन भूमिका खेल्ने दाबी गर्नुभयो । नेकपा एमालेका केन्द्रीय सदस्य समेत रहनु भएका घिमिरेले  प्रदेश नं १ को राजधानी विराटनगर बाहेक अन्यत्र हुनै नसक्ने बताउनुभयो । हाँले भन्नुभयो ‘विराटनगरलाई राजधानी बनाउनका लागि जीवन मरणको लडाई लड्न तयार छु ।’ उहाँले विराटनगरमा व्यवस्थित बधशाला निर्माण, कृषि बजारको निर्माण, रिङरोडको निर्माण सम्पन्न गर्नेलगायतका योजना आफूसँग रहेको स्पष्ट पार्नुभयो । 
४–४ पटक मन्त्री भइसकेका व्यक्तिले क्षेत्र नम्बर ४ को विकास नगरेको भन्दै उम्मेदवारले नागरिक आफ्नो पक्षमा रहेकाले जित्ने दाबी गर्नुभयो । ५ वर्ष भित्रमा क्षेत्र भित्रका सम्पूर्ण सडकको स्तरोन्नती गरिसक्ने, स्थानीय पर्यटकीय स्थलहरुको विकास गर्ने उम्मेदवारको भनाइ छ । क्षेत्र नं ४ (क) का उम्मेदवार विजय विश्वासले कृषिमा यान्त्रीकरण र युवा स्वरोजगार आफ्नो मुख्य एजेण्डा भएको बताउनुभयो ।
