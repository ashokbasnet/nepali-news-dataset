पत्रकारमाथि आक्रमण रोकिएन

काठमाडौ, जेठ ९ – बन्दको क्रममा पत्रकारमाथिको आक्रमण अझै रोकिएको छैन । बन्दकर्ताले सोमबार राती बाँकेको कोहलपुरमा एकजना पत्रकारलाई कुटपीट गरेका छन् । कोहलपुरबाट नेपालगन्जतिर जाने क्रममा कोहलपुर नजिकै पत्रकार दिपा आलेलाई थारु संयुक्त संघर्ष समितिका कार्यकर्ताले कुटपीट गरेका हुन् ।

 

आँखा र हातखुट्टामा गम्भीर चोट लागेकी आलेको अहिले नेपालगन्ज शिक्षण अस्पतालमा उपचार भईरहेको छ । ईलाका प्रहरी कार्यालय कोहलपुरले घटनामा संलग्न ३ जनालाई पक्राउ गरिएको जनाएको छ । यस्तै काठमाडौमा मंगलवार पनि हिमालयन टेलिभिजनको गाडीमाथि तोडफोड भएको छ ।

आदिवासी जनजाति संयुक्त संघर्ष समितिले आह्वान गरेको बन्दले मंगलवार तेस्रो दिन पनि देशभरको जनजीवन कष्टकर बनेको छ । तराईमा दोहोरो बन्दले जनजीवन झनै अस्तव्यस्त बनाएको छ । काठमाडौ उपत्यका सहित देशका बिभिन्न सडकमा गाडी चलेका छैनन् ।

बेलुका पाँच बजेदेखि बिहान पाँच बजेसम्मका लागि बन्द खुलेकाले लामो दूरीका लागि छुटेका केही गाडी बन्द अगाडी नै गन्तव्यमा पुग्न नसक्दा अलपत्र परेका छन् । पूर्वाञ्चलका मेची, कोशी र सगरमाथामा यातायात बन्द गरिएको र पश्चिमान्चल क्षेत्रका लागि पनि गाडीहरु चल्न नसकेको यातायात व्यवसायी राष्ट्रिय महासंघले जनाएको छ ।

यसैबीच मकवानपुरको मनहरीमा बन्दकर्ताले एउटा बसमा आगजनी गरेका छन् । दाङको देउखुरीमा एउटा ट्रक र दुईवटा मोटरसाइकलमा आगजनी तथा ६ वटा गाडीमा तोडफोड भएको छ । लम्जुङमा पनि एउटा बस र मोटरसाइकल तोडफोड भएको छ । यसैबीच राज्यले सुरक्षा दिन नसकेको भन्दै रुपन्देही र नवलपरासीमा मंगलवार पत्रिका प्रकाशन भएको छैन ।

आन्दोलनकारीले बिहान काठमाडौको बौद्धमा बा १ य ४३० नम्बरको पर्यटकको गाडीमा तोडफोड गरेका छन् । तोडफोडमा संलग्न ८ जनालाई पक्राउ गरेको महानगरीय प्रहरी आयुक्त कार्यालयका प्रवक्ता रबिराज श्रेष्ठले जानकारी दिनुभयो ।

यसैबीच, बन्द हड्तालका कारण अध्ययन गर्नबाट बञ्चित भएको भन्दै मोरङको विराटनगरमा विद्यार्थीहरुले घण्टी र्‍याली निकालेका छन् ।

बन्द हड्तालको विरोधमा उनीहरुले विराटनगरको महेन्द्र चोकको सडकमा बसेर पढेका छन् । किताव, कपी लगायतका शैक्षिक सामग्री सहित उपस्थित भएका बालबालिकाले सडकमा किताव फिजाएर आधा घण्टा पढेका थिए ।
