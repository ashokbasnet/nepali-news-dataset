प्रचण्ड चिप्लेकिरा जस्तो : नेपाल

काठमाडौ, कात्तिक ९ – नेकपा एमालेका वरिष्ठ नेता माधवकुमार नेपालले माओवादीका अध्यक्ष पुष्पकमल दाहाल प्रचण्ड चिप्लेकिरा जस्तो भएको टिप्पणी गर्नुभएको छ । 

रिपोर्टर्स क्लवले बिहीबार गरेको कार्यक्रममा उहाँले प्रचण्डले जहिले पनि चिप्ला कुरा मात्रै गर्ने र त्यसलाई ब्यबहारमा लागू नगरेको बताउनुभयो ।

 

प्रचण्डले माओवादीलाई धनी बनाउनतिर लागेको नेपालको आरोप छ । उहाँले भन्नुभयो ‘माओवादीले संविधान चाहेका छैनन्, सरकारमा बसेर आम्दानी हुने काममा लागेका छन् ।’ प्रचण्डले प्रधानमन्त्रीलाई तथास्तु भन्दै सत्ता लम्व्याउन सहयोग गरेको नेता नेपालले आरोप लगाउनुभयो ।

लामो समय सरकार टिकाएर ठूला ठूला परियोजना पारित गरी कमिसनको खेलमा सरकार र माओवादी लागेको उहाँले दावी गर्नुभयो । बर्तमान सरकार सहमतिको बाधक भन्दै उहाँले प्रधानमन्त्री कुर्चीमा टाँसिएर बसिरहेकाले सबै कुरा बिग्रिएको बताउनुभयो ।

पूर्व प्रधानमन्त्री नेपालले सरकार बिरुद्धको आन्दोलनमा सहयोग गर्न राष्ट्रपतिलाई आग्रह पनि गर्नुभएको छ । वर्तमान सरकार हटाउने आन्दोलन चर्कदै जादा राष्ट्रपतिले सघाउनु पर्ने नेपालको भनाइ छ । प्रधानमन्त्री बावुराम भट्टराईलाई हटाउने अनुकुल समय आएको भन्दै उहाँले यो बेला राष्ट्रपतिले सघाउनुपर्ने बताउनुभयो ।

बिगतमा सेनापति प्रकरणमा पनि साथ दिएको भन्दै नेपालले राष्ट्रपतिले अहिले खेलेको भूमिका राम्रो भएको टिप्पणी गर्नुभयो । तिहारपछि आन्दोलन चर्काउने नेपालले दावी गर्नुभयो ।

चालु आर्थिक वर्षको एक तिहाइ बजेट सकिनै लागेको अवस्थामा नेपालले अब सरकारलाई बजेट ल्याउन नदिने चेतावनी समेत दिनुभयो । आफ्नो सरकारका बेला संसद नै अवरुद्ध गरेर असहयोग गर्ने माओवादीलाइ अहिले बजेट ल्याउन नदिने उहाँले बताउनुभयो ।
