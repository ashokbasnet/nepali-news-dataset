बाँकेः दलहरु शक्ति प्रदर्शनसहित मनोनयन दर्ताको तयारीमा

बाँके, कात्तिक १६ – दोश्रो चरणको चुनावको लागि बाँकेमा बिहीबार दलहरुले शक्ति प्रदर्शनसहित उम्मेदवारी मनोनयनको तयारी गरेका छन् । मुख्य निर्वाचन अधिकृतको कार्यालयले दलहरुलाई उम्मेदवारी मनोनयनका लागि फरक–फरक समय दिएको छ ।
दलहरुले नेपालगञ्जमा र्‍यालीसहित निर्वाचन अधिकृतको कार्यालयमा जाने तयारी गरेका छन् । नेपाली कांग्रेस बाँकेका सचिव कपिलदेव शर्माका अनुसार प्रतिनिधिसभामा क्षेत्र नम्बर १ मा माधवराम खत्री र ३ बाट वादशाह कुर्मीले उम्मेदवारी दर्ता गराउँदै हुनुहुन्छ ।
प्रदेशसभामा १ को १ बाट कृष्ण पौडेल र २ बाट नारायण गौडेल, २ को १ बाट निरञ्जनसिंह सिजापती र २ बाट सुरेन्द्र शाह, ३ को १ बाट सन्तराम थारु र लक्ष्मीनारायण शाह उम्मेदवार बन्न लाग्नुभएको छ । १ को १ मा फोरमसँग तालमेलको विषयमा कुरा भैरहेको कांग्रेसले जनाएको छ । फोरमसँग कुरा मिले १ को १ बाट फोरमलाई समर्थन गर्न सकिने कांग्रेसले जनाएको छ । क्षेत्र नम्बर २ मा भने राप्रपाका ओमप्रकाश आजादलाई कांग्रेसले समर्थन गरेको छ । 
चुनावका लागि बाम गठबन्धनले उमेद्वारको नाम सार्वजनिक गरेको छ । बाम गठबन्धनबाट क्षेत्र नम्बर १ बाट महेश्वर गहतराज (अथक), प्रदेश १ बाट कृष्ण केसी(नमुना) र ख बाट आरती पौडेलले उमेद्वारी दिने तय भएको छ ।  गहतराज र केसी नेकपा माओवादी केन्द्रका केन्द्रीय नेता र पौडेल एमाले नेता हुनुहुन्छ । क्षेत्र नम्बर २ बाट पशुपतिदयाल मिश्रा र प्रदेश १ बाट कामताप्रसाद सोनखर र २ बाट बिजय गुप्ताले उमेद्वारी दिन लाग्नुभएको छ ।
मिश्रा स्वतन्त्र राजनीतिक समुह र गुप्ता एमाले तथा सोनखर माओवादी केन्द्रका उमेद्वार हुनुहुन्छ । क्षेत्र नम्बर ३ बाट नन्दलाल रोकाय र प्रदेश १ मा इन्द्रप्रसाद खरेल(आइपी) र २ मा बाबुराम गौतम उमेद्वार बन्ने पक्का भएको छ । रोकाय र गौतम एमालेका पुराना नेता हुनुहुन्न्छ भने खरेल माओवादी केन्द्र बाँकेका संयोजक हुनुहुन्छ ।
यस्तै संघीय समाजवादी फोरम नेपालले क्षेत्र नम्बर २ मा मो.इस्तिायक राई र २ को १ मा प्रदेशसभामा विजय यादवलाई उमेद्वार बनाउने निर्णय गरेको छ ।
