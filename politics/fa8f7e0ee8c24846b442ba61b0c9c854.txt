साना दलको पहिलो रोजाई सार्वजनिक लेखा समिति

काठमाडौं, चैत १७ - व्यवस्थापिका संसदमा सबै साना दलको पहिलो रोजाई सार्वजनिक लेखा समिति भएको छ ।
मंगलबारको संसद बैठकमा समितिमा रहने सदस्यको नाम घोषणा हुने भएकाले नाम टिपाउने सभासद्ले लेखा समितिलाई पहिलो रोजाईमा पारेका हुन् ।
यसले समितिमा रहने सदस्यको नाम छनौट गर्न समस्या भएको संसद सचिवालयले जनाएको छ । संसदको एउटा समितिमा ५१ जना सदस्य रहने व्यवस्था छ ।
संसदमा दलहरुको हैसियत अनुसार समितिमा सदस्य रहने भएपनि साना दल र एक दुई सिट भएका सभासद् जुन समितिमा पनि बस्न पाउने व्यवस्था छ ।
सचिवालयका अनुसार कतिपय सभासद् त समितिको काम र भूमिका समेत नबुझि लेखा समितिमा बस्न इच्छुक देखिएका छन् ।
सभामुख सुवासचन्द्र नेम्वाङ्गका अनुसार साना दलले दोस्रो रोजाईमा राज्य व्यवस्था समिति बनाएका छन् । यसअघि लेखा समितिमा रहेर काम गरेका एमाले सभासद् रवीन्द्र अधिकारीका अनुसार लेखा समितिले राम्रो काम गरेकाले धेरैको रोजाईमा लेखा समिति परेको दावी गर्नुभयो ।
तर अखण्ड नेपाल पार्टीका सभासद् कुमार खड्काले ठूला दलले सबै साना दललाई एउटै समितिमा बस्न नदिएको गुनासो गर्नुभयो । आफूहरु कमजोर हुने ठानेर ठूला दलले यस्तो निर्णय गरेको खड्काको आरोप छ ।  व्यवस्थापिका संसदका समितिहरु मंगलबार बन्ने छन् ।
