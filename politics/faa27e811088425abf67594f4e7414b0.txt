नेपाल, भुटान, भारत र बंगलादेशकाे गरिबी हटाउन साझेदारीमा विद्युत विकास गर्नुपर्छ : बंगलादेशी मन्त्री हक

काठमाडौं, फागुन २१ – बंगलादेशका सूचना तथा सञ्चारमन्त्री हसनुल हक इनुले गंगा, ब्रम्हपुत्र र मेघना नदि बेसिनको पानी ब्यवस्थापनले  नेपाल, भुटान, भारत र बंगलादेशका जनताको गरिबी निवारण गर्न सकिने बताउनुभएको छ । 
रिपोर्टर्स क्लबले शुक्रबार आयोजना गरेको साक्षात्कारमा उहाँले  तीन नदी बेसिनको पानी र त्यसबाट निस्कने ८० हजार मेघावाट विद्युतले यस क्षेत्रको पानी र उर्जाको संकट अन्त्य गर्ने भएकोले यसमा साझेदारीको आवश्यकता औल्याउनुभयो । 
मन्त्री इनुले बंगलादेशको स्वतन्त्रता संग्राममा हतियार सहयोग गरेर नेपालले गुण लगाएको भन्दै बंगलादेशका दिपकंर बुद्धको दोस्रो घर नेपाल भएकोले दुई देश साँस्कृतिक बन्धनमा बाधिएको भन्दै दुई देशबिच आर्थिक, पर्यटन र साँस्कृतिक क्षेत्रमा सहकार्य गर्न सकिने बताउनुभयो । 
उहाँले बंगलादेशलाई उर्जाको आवश्यकता रहेको र त्यसको लागि बंगलादेशले नेपाललाई प्रस्ताव गरिसकेको जानकारी दिँदै दुई देशबिच उर्जाको विषयमा भएको एमओयू सकारात्मक भएको बताउनुभयो । 
अहिले ७ हजार बंगलादेशी पर्यटक नेपाल आउने गरेकोमा सडक बाटो खुल्ला भएपछि यो बढ्ने सम्भावना ब्यक्त गर्दै नेपालको हिमाल, पहाड हेर्न बंगलादेशी र बंगलादेशको नदि, सामुद्री किनार हेर्न नेपाली पर्यटक जान सक्ने बताउनुभयो । 
उहाँले भन्नुभयो, ‘हामीबिच हवाई सम्पर्क छदैछ । अब रोड नेटवर्क पनि खुल्ला भएको छ । बंगलाबन्ध र फूलबारी सँगै मंगलपुर चितगाउँको बन्दरगाह पनि नेपालको लागि खुल्ला भएको छ । अब बृहद साझेदारीको सम्भावना खुलेको छ ।’
