चेक जोगाउन सुरक्षा निकाय र बैंक गुहार्दै लडाकू

नवलपरासी, माघ २६ - कमाण्डरहरुले चेक खोस्नेक्रम बढेपछि माओवादीका लडाकूले आफ्नो चेक सुरक्षाका लागि सुरक्षा निकाय र बैंकलाई गुहारेका छन् । माओवादी लडाकूको चौथो डिभिजन मुख्यालय मातहत नवलपरासीको जर्गाहामा रहेको बसन्त स्मृति व्रिगेडका सेक्सन कमाण्डर सुदर्शन रानाले चेक सुरक्षाको माग गर्दै बर्दघाट प्रहरी र कृषि विकास बैंकमा निवेदन दिनुभएको छ ।

 

आफ्नो चेक कमाण्डरहरुले खोसेर राखेको र चेक माग्दा आफ्नो सुरक्षा हुन नसकेको भन्दै सुरक्षाको माग सहित रानाका आफन्तले निवेदन दिएको बर्दघाट प्रहरी चौकीका प्रहरी नायब निरिक्षक यदु रिमालले जानकारी दिनुभयो । त्यसैगरी सेक्सन कमाण्डर रानाकै नाममा कृषि विकास बैंक बर्दघाट शाखामा लडाकूको नाममा काटिएको चेकको सबै रकम भुक्तानी रोक्का गरी पाऊँ भनेर निवेदन परेको छ ।

जर्गाहा शिविरका लडाकुले शिविर भित्र कसैसित भेट्न र बोल्न पनि नदिइ बन्धक जस्तै बनाएर राखेको बताएका छन् । सेना समायोजन विशेष टोलीले बसन्त स्मृति व्रिगेडमा हिजो स्वच्छिक अवकास रोजेका २ सय ६४ जना लडाकु मध्ये २ सय ५० जनालाई  पहिलो किस्ताको चेक र बाटो खर्च दिएको छ ।
