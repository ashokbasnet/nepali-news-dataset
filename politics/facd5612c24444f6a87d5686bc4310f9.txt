बाग्लुङ एकको उपचुनावको मतगणना चल्दै, केही घण्टा मै परिणाम आउने

दिल शिरीष/उज्यालो । बाग्लुङ चैत २९ – बाग्लुङको क्षेत्र नम्बर एकमा शनिबार भएको संविधानसभा उपचुनावको मतगणना सुरु भएको छ । आइतबार बिहानदेसिख मतगणना सुरु गर्ने भनिए पनि सर्वदलिय बैठकमा नेकपा एमालेले पक्राउ परेका आफ्ना कार्यकर्ता रिहाइ नगरेसम्म मतगणना प्रक्रियामा सहभागी नहुने बताएपछि ढिलाइ भएको हो ।
मुख्य निर्वाचन अधिकृतको कार्यालयले एमालेको असहमतिकाबीच बिहान ११ बजेपछि मतगणना सुरु गरेको हो । निर्वाचन सम्पन्न भएको र निर्वाचन आयोग स्वतन्त्र संवैधानिक आयोग भएकाले मतगणनालाई रोक्न नसकिने मुख्य निर्वाचन अधिकृत हरिप्रसाद जोशीले बताउनुभयो ।
कुल ५२ हजार २ सय २ जना मतदाता रहेको क्षेत्रमा ३८ हजार ३ सय ६० अर्थात ७३ दशमलव ४८ प्रतिशत मत खसेको छ । मतगणना सुरु भएको ४ घण्टापछि अन्तिम मत परिणाम आइसक्ने जिल्ला निर्वाचन अधिकारी टोलराज उपाध्यायले जानकारी दिनुभयो ।
वैद्य र विप्लव नेतृत्वको दुई माओवादी तथा नेकपा एकीकृतले उपनिर्वाचन बहिष्कारको घोषणा गरेपनि जिल्लामा कुनै अवरोध भने भएन । बागलुङ नगरपालिकामा १२ हजार मतदाता मध्ये ९ हजार र १९ गाविस मध्ये सबैभन्दा बढी बिहुँ गाविसमा २ हजार ७ सय ६ र सबैभन्दा कम अर्गल गाविसमा ९ सय ४२ मत खसेको छ ।
उपनिर्वाचनमा मुख्य रुपमा नेपाली कांग्रेसका स्वर्गिय सभासद हरिबहादुर खड्काकी श्रीमती चम्पादेवी खड्का र नेकपा एमालेकी मनकुमारी केसीबीच तिव्र प्रतिस्पर्धा हुने अनुमान गरिएको छ । २०७० सालको संविधानसभा चुनावमा विजयी भएका सभासद हरिबहादुर खड्काको दुर्घटना परी ज्यान गएपछि उपनिर्वाचन भएको हो ।
