​पुनर्निर्माणको काम छिटो अघि बढाउन कांग्रेस सांसद्को माग

काठमाडौं, कात्तिक ३० - नेपाली कांग्रेसका सांसदहरूले भूकम्प प्रभावित क्षेत्रको पुनर्निर्माणको काम तत्काल अघि बढाउनु पर्नेमा जोड दिएका छन् ।
भूकम्प प्रभावित जिल्लाबाट प्रतिनिधित्व गर्ने र व्यवस्थापिका–संसद्को विधायन समितिमा रहेका कांग्रेसका सांसदहरूको बैठकमा भूकम्प पीडितलाई तत्काल राहत र पुनर्वासको व्यवस्था गर्नुपर्ने माग गरिएको हो ।
जाडोयाम सुरु भइसकेको र भूकम्पपीडितले अझै सरकारले घोषणा गरेको राहतसमेत नपाएको भन्दै सांसदहरुले तुरुन्त पीडितलाई राहत दिन सरकारसँग माग गरेको छलफल सहभागी सांसद् नवीन्द्रराज जोशीले जानकारी दिनुभयो । 
सांसदहरुले भूकम्प प्रभावित क्षेत्रको पुनःनिर्माणसम्बन्धी विधेयक तत्काल व्यवस्थापिका–संसद्बाट पारित गरी पुनर्निर्माण र नवनिर्माणको काम थाल्नुपर्ने सुझाव दिएका थिए ।
कांग्रेसका कार्यबाहक सभापति रामचन्द्र पौडेलको सभापतित्वमा भएको बैठकमा सांसदहरुले भूकम्प प्रभावित क्षेत्रको पुनर्निर्माणको कार्यलाई सबै दलले राजनीतिक भन्दा पनि मानवीय रुपमा लिएर अघि अढाउनुपर्ने बताएका थिए ।
विधायन समितिमा छलफलका क्रममा रहेको भूकम्प प्रभावित क्षेत्रको पुनःनिर्माणसम्बन्धी विधेयकमा नेकपा एमाले, एकीकृत नेकपा माओवादीलगायतका दलले यसअघि गठित राष्ट्रिय पुनःनिर्माण प्राधिकरणमा भएको नियुक्तिलाई निरन्तरता दिन नसकिने बताउँदै आएका छन् । कांग्रेसले भने पुरानै नियुक्तलाई निरन्तरता दिनुपर्ने माग गर्दै आएको छ ।
कांग्रेस सभापति सुशील कोइराला नेतृत्वको सरकारले राष्ट्रिय योजना आयोगका तत्कालिन उपाध्यक्ष गोविन्द पोखेरललाई प्राधिकरणको प्रमुख कार्यकारी नियुक्त गरेको थियो । पुनःनिर्माणसम्बन्धी विधेयक समयमै पारित नभएपछि पोखरेलको नियुक्ती लगत्तै प्राधिकरणको कानुनी हैसियत गुमेको थियो ।
