आन्दोलन चर्काउने ३० दलीय मोर्चाको निर्णय

काठमाडौं, चैत १५ – एकीकृत नेकपा माओवादी नेतृत्वको ३० दलीय गठबन्धनले सत्तारुढ नेपाली कांग्रेस र नेकपा एमाले सहमतिका लागि लचिलो नदेखिएको भन्दै आन्दोलन चर्काउने निर्णय गरेको छ ।
एमाओवादीको संसदीय दलको कार्यालयमा आइतबार बसेको गठबन्धनको बैठकले कांग्रेस र एमालेले वार्ताको ललिपप देखाएर आन्दोलन तुहाउने रणनीति लिएको निष्कर्ष सहित घोषित आन्दोलन चर्काउने निर्णय गरेको हो ।
गठबन्धनले सोमबारदेखि बुधबारसम्म जिल्ला प्रशासन कार्यालय घेराउ तथा चैत १९ गते आमहड्तालको कार्यक्रम राखेको छ । गठबन्धनले कांग्रेस र एमाले सहमतिप्रति गम्भीर नभएको अवस्थामा आन्दोलनलाई प्रभावकारी बनाउनुको विकल्प नरहेको निष्कर्ष निकालेको सद्भावना पार्टीका सहअध्यक्ष लक्ष्मणलाल कर्णले बताउनुभयो ।
गठबन्धनले संविधानसभाको बैठक बोलाइएकामा आपत्ति जनाउँदै बैठकमा सहभागी नहुने तथा सामान्य अवस्थामा सत्तारुढ नेपाली कांग्रेस र नेकपा एमालेसँग वार्ता नगर्ने निर्णय समेत गरेको छ । संविधानसभाले गएको माघ ११ गते दुई तिहाइ बहुमतको प्रक्रिया अगाडि बढाएको विरोधमा एमाओवादी लगायतका विपक्षी दलले आन्दोलन गर्दै आएका छन् ।
