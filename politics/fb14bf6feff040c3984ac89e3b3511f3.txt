सर्वपक्षीय राजनीतिक सम्मेलन गर्न तयार छौं : प्रधानमन्त्री

काठमाडौं, भदौ १९ - प्रधानमन्त्री सुशील कोइरालाले नेकपा–माओवादीको मागअनुसारको सर्वपक्षीय राजनीतिक सम्मेलन गर्न आफूहरु तयार रहेको बताउनुभएको छ ।
रिपोर्टर्स क्लब नेपालले बुझाएको ज्ञापन पत्र बुझ्दै उहाँले सर्वपक्षीय गोलमेच गर्न कुनै अप्ठ्यारो नभए पनि संविधान भने संविधानसभाबाटै जारी हुने स्पष्ट पार्नुभयो ।
प्रधानमन्त्रीले संविधानका विवादित विषयहरुमा सहमति जुटाउन सबै प्रयत्नशिल रहेको भन्दै माघ ८ गतेभित्रमै संविधान जारी गर्ने विषयमा शंका नगर्न आग्रह गर्नुभयो ।
‘हामी सहमतिको लागि प्रयत्नशिल छौ ।’ उहाँले भन्नुभयो ‘सकेसम्म भदौ २१ गतेभित्रै शासकीय स्वरुप र संघीयताको विषयमा सहमति हुन्छ । हामी त्यसकै लागि लागि परेका छौ । मोहन बैद्यजी संगको वार्तापनि सकारात्मक भैरहेको छ ।’ नेकपा माओवादीको ८ बुँदे मागलाई सकारात्मक रुपमा लिएका प्रधानमन्त्रीले बताउनुभयो ।
भदौ २१ गते भित्रै विवादित विषयमा सहमति कायम गर्न छलफल सकारात्मक भैरहको र २१ गतेभित्रै संविधानका विवादित विषयमा सहमति खोजिने उहाँले दावी गर्नुभयो । ‘शासकीय स्वरुप र संघियतालाई पनि हामी सहमतिमै टुँगाउछौ ।’ कोइरालाले भन्नुभयो ‘त्यसको लागि घनिभूत छलफल भैरहेको छ ।’
प्रधानमन्त्रीले संविधानका अन्र्तबस्तुमा एमाले र कांग्रेसले साझा धारणा बनाउँदै गरेको र त्यसमा सत्तारुढ दलहरु सवैको सहमति जुटाउने बताउनुभयो । दलहरुवीच साझा धारणा बनाउनुपर्नेमा जोड दिँदै प्रमुख प्रतिपक्ष दल एकिकृत माओवादी र संविधान सभा बाहिर रहेको नेकपा माओवादीलाई सहमतिमै साथमै लिएर संविधान जारी गर्ने पनि प्रधानमन्त्री कोइरालाले बताउनुभयो ।
