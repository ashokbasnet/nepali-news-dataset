सरकार र गठबन्धनबिचको वार्ताको मध्यस्थता कांग्रेसले गर्छ : पौडेल

नवलपरासी, जेठ १० – नेपाली कांग्रेसका नेता रामचन्द्र पौडेलले सरकार र आन्दोलनरत संघीय गठबन्धनबिचको वार्ताका लागि नेपाली कांग्रेसले मध्यस्थता गर्ने बताउनुभयो ।
रिपोर्टर्स क्लबले सोमबार नवलपरासीमा गरेको कार्यक्रममा नेता पौडेलले समस्या समाधान गर्न आन्दोलनकारी र सरकारबिच मध्यस्थता गर्नु पर्ने जिम्मेवारी कांग्रेसको काँधमा आएको र आफूहरुले त्यसका लागि पहल थाल्ने बताउनुभयो ।
पौडेलले भन्नुभयो ‘मुलुक डेडलकमा फसेको छ । हामी सबै पक्षसँग कुरा गरेर वार्ताको वातावरण बनाउँछौ ।’ उहाँले कांग्रेसले अब वार्तासँगै संविधान कार्यान्वयनका लागि समेत नेतृत्व लिने स्पष्ट पार्नुभयो ।
नेता पौडेलले भन्नुभयो ‘देशमा तत्काल देखिएको विभिन्न समस्या समाधानमा कांग्रेस अघि बढ्छ । अब देशलाई निकास दिन  कांग्रेसले संविधान कार्यान्वन तथा लोकतन्त्र संस्थागत गर्न आफूलाई केन्द्रित गर्छ ।’
अहिलेको सरकारले नागरिकमुखी काम गर्न नसकेको उहाँको भनाई छ । उहाँले सरकारले घोषणा गरेको स्थानीय निर्वाचन कुनै औचित्य नभएको दाबी गर्दै देश संघीयता तर्फ उन्मुख भइसकेकोले पुरानै गाविस वा नगरपालीकाको नभई  संघीयता आधारमा  गाउँपालिका ,नगरपालिका अनुसारको निर्वाचन आवश्यक रहेको बताउनुभयो ।
