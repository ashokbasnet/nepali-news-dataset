​राप्रपाद्वारा हिन्दु राष्ट्र बनाउनु पर्ने भन्दै संविधान संशोधन प्रस्ताव दर्ता

काठमाडौं, चैत ६ – सत्तारुढ राष्ट्रिय प्रजातन्त्र पार्टी राप्रपाले धर्मनिरपेक्षतालाई हटाएर हिन्दु राष्ट्र बनाउनु पर्ने प्रस्तावसहित संविधान संशोधन प्रस्ताव दर्ता गरेको छ । आफ्ना ६ जना सांसदले आइतबार दिउँसो संसद सचिवालयमा संशोधन प्रस्ताव दर्ता गरेको राप्रपाका नेता राजाराम श्रेष्ठले जानकारी दिनुभयो ।
शनिबार बसेको केन्द्रिय कार्यसम्पादन समितिको आकस्मिक बैठकको निर्णय अनुसार संशोधन प्रस्ताव दर्ता गरिएको उहाँले बताउनुभयो । संशोधन प्रस्तावमा धर्मनिरपेक्षको सट्टा पूर्ण धार्मिक स्वतन्त्रतासहितको सनातन हिन्दु राष्ट्र उल्लेख हुनु पर्ने भनिएको छ ।
निर्वाचन आयोगले विधानबाट हिन्दु राष्ट्र र राजसंस्था हटाउने निर्णय गरेपछि राप्रपाले संविधान संशोधन प्रस्ताव ल्याएको हो । निर्वाचन आयोगको निर्णयको विरोधमा राप्रपाले आन्दोलनका कार्यक्रम नै घोषणा गरेको छ । सभामुखकोे स्वीकृतिपछि यो प्रस्ताव संसदीय प्रक्रियामा जाने छ । यसअघि नै सरकारले संसदमा दर्ता गरेको संविधान संशोधन विधेयकमा कुनै टुंगो लागेको छैन । त्यसैले राप्रपाको यो प्रस्ताव तत्काल संसदीय प्रक्रियामा जानेमा शंका छ ।
