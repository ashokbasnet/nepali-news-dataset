प्रधानमन्त्रीविरुद्ध २५३ सांसदको हस्ताक्षरसहित अविश्वास प्रस्ताव दर्ता

फाइल फोटो

काठमाडौं, असार २९ । नेपाली कांग्रेस र नेकपा माओवादी केन्द्रले प्रधानमन्त्री केपी शर्मा ओलीविरुद्ध व्यवस्थापिका–संसदमा अविश्वास प्रस्ताव दर्ता गरेका छन् ।

बुधबार प्रधानमन्त्री ओलीविरुद्ध माओवादी केन्द्रका अध्यक्ष पुष्पकमल दाहाल प्रस्तावक र कांग्रेस सभापति शेरबहादुर देउवा समर्थक रहेर अविश्वास प्रस्ताव दर्ता गरिएको हो ।

अविश्वास प्रस्तावमा नेपाली कांग्रेस, माओवादी केन्द्र र नेकपा संयुक्तका २५३ जना सांसदहरुले हस्ताक्षर गरेका जनाइएको छ ।

यसअघि, बुधबार बिहान बसेको कांग्रेस केन्द्रीय कार्यसमितिको बैठकले प्रधानमन्त्रीले तत्काल राजीनामा नदिए अविश्वासको प्रस्ताव दर्ता गर्ने निर्णय गरेको थियो ।

बैठकले माओवादी केन्द्रका अध्यक्ष पुष्पकमल दाहालको नेतृत्वमा सरकार गठन गर्ने निर्णय पनि गरेको छ ।

त्यसैगरी, बैठकले कांग्रेस र माओवादीबीच भएको सात बुँदे सहमति अनुमोदन गरेको छ ।

बैठकपछि कांग्रेस नेता रमेश लेखकले कांग्रेस र माओवादीबीच भएका लिखित तथा अलिखित सबै सहमति अनुमोदन गरिएको बताए ।

त्यसैगरी, बुधबारै बिहान बसेको नेकपा माओवादी केन्द्रको संसदीय दलको बैठकले पनि प्रधानमन्त्री ओलीले राजीनामा नदिए अविश्वासको प्रस्ताव दर्ता गर्ने निर्णय गरेको थियो ।

तर, एमालेले भने प्रधानमन्त्रीले तत्काल राजीनामा नदिने र अविश्वासको प्रस्तावको सामना गर्ने निर्णय गरेको छ ।

संसद भवन नयाँ बानेश्वरमै बसेको एमालेको बैठकले प्रधानमन्त्री ओलीविरुद्ध ल्याइने भनिएको अविश्वासको प्रस्तावको सामना गर्ने निर्णय गरेको हो ।

बैठकले संवैधानिक प्रक्रियाअनुसार अघि बढ्ने निर्णय गरेको कानुनमन्त्रीसमेत रहेका एमाले नेता अग्नि खरेलले जानकारी दिए ।
