‘भारत नेपाललाई प्रेमिका ठान्छ, अरुले आँखा लाएको मन पराउँदैन’

काठमाडौं, कात्तिक १ – कुटनीतिज्ञ एवं चीनका लागि पूर्व नेपाली राजदूत टंक कार्कीले भारतले नेपाललाई प्रेमिकाको रुपमा लिएको र अरुले आँखा लाएको मन नपराउने टिप्पणी गर्नुभयो । 
‘भारत नेपाललाई यस्तो प्रेमिका ठान्छ, तर अरुले नजर नलाइदिओस् भन्छ’ सोमबार रिपोटर्स क्लबमा भएको साक्षात्कारमा उहाँले भन्नुभयो । उहाँले भारत, नेपाल र चीनबिचको त्रिदेशीय साझेदारीले नेपाललाई मात्रै नभएर तीन वटै देशलाई उतिकै फाइदा हुने समेत दाबी गर्नुभयो । उहाँले त्रिदेशीय साझेदारीले ढिलो चाँडो आकार लिने विश्वास व्यक्त गर्नुभयो । 
उहाँले त्रिदेशीय साझेदारीको लागि भारत नै तयार नभएको आरोप लगाउनुभयो । ‘त्रिदेशीय साझेदारीको लागि चीनले नै यसअघि प्रस्ताव गरेको हो तर भारतले नै यसलाई अगाडि बढाउन चाहँदैन् ।’ 
उहाँले भारतले प्रोजेक्ट होल्ड गर्ने तर कार्यान्वयन पक्षमा भने गम्भीरता नदेखाएकोसमेत आरोप लगाउनुभयो । 
उहाँले ब्रिक्स सम्मेलनमा नेपालको लागि ठूलो अवसर रहेको तर नेपालले सदुपयोग गर्न नसकेको समेत आरोप लगाउनुभयो । ‘ब्रिक्स सम्मेलन पशुपतिको जात्रा सिद्राको व्यापार जस्तो थियो तर त्यसो हुन सकेन, हात मिलाउनेबाहेक अन्य काम भएन ।’ उहाँले चीनीयाँ राष्ट्रपतिको हालै स्थगित भएको नेपाल भ्रमणबारे पुनः भ्रमणको लागि कन्भिन्स गर्ने अवसर रहेपनि त्यो सफल नभएको बताउनुभयो । कार्कीले प्रचण्ड नेतृत्वको सरकारको एकमात्रै उद्देश्य भनेको भारतलाई खुसी पार्नेजस्तो देखिएको समेत गुनासो पाख्नुभयो । 
यस्तै पराष्ट्रविद निलाम्बर आचार्यले भारतको गोवामा नेपाल, भारत र चीनबिच त्रिदेशीय साझेदारी भएकोमा आफूलाई विश्वास नलागेको बताउनुभएको छ । आचार्यले तीन देशका सरकार प्रमुख र राष्ट्र प्रमुखहरुकाबिचमा समझादारी भएको भए संयुक्त विज्ञप्ती आउने थियो भन्दै त्यो नआएकोले आफूलाई यसमा विश्वास नलागेको बताउनुभएको हो ।
‘औपचारिक रुपमा यसको अहिलेसम्म पुष्टि भएको छैन, पुष्टि भएपछि यसबारेमा कमेन्ट गरौंला’ उहाँले भन्नुभयो । उहाँले त्रिदेशीय साझेदारीको लागि भारत र चीनले निर्णय गर्नुपर्ने बताउनुभयो । ‘यदि भारत र चीनले त्रिदेशीय साझेदारीको लागि निर्णय गरे भने नेपालले त खुसीका साथ यसमा समर्थन गर्छ, यो भयो भने धेरै राम्रो हुन्थ्यो ।’ उहाँले यसको लागि हल्ला गर्नुभन्दापनि शान्त कुटनीतिक अभ्यासमार्फत अघि बढाउन सबै पक्षले ध्यान दिनुपर्ने धारणा राख्नुभयो । 
ब्रिक्स सम्मेलनमा नेपालले सहभागी जनाउन पाउनु नेपालको लागि ठूलो महत्वको विषय भएको समेत आचार्यले बताउनुभयो । विश्वकै उदयीमान शक्तिशाली राष्ट्रहरु सदस्य रहेको व्रिक्समा सम्मेलनमा भाग लिन पाउनु नेपालको लागि मौका भएको उहाँको तर्क थियो । उहाँले सम्मेलनका बेला विभिन्न द्धिपक्षीय भेटवार्ता हुनु सकारात्मक रहेको टिप्पणी गर्नुभयो ।
