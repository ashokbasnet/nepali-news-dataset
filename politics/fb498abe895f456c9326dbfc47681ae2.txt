पाँच महिना भित्र नयाँ संविधान आउँछ : गृहमन्त्री गौतम

काठमाडौं, फागुन ५ – उपप्रधान तथा गृहमन्त्री वामदेव गौतमले वार्ता र छलफल बाट अबको पाँच महिना भित्र नयाँ संविधान ल्याउने बताउनुभएको छ ।
ब्रमकुमारी राजयोग सेवाले मंगलबार काठमाडौंमा गरेको कार्यक्रमलाई सम्बोधन गर्दै गृहमन्त्री गौतमले संविधान निर्माणमा केही अप्ठ्याराहरु आईपरेको उल्लेख गर्दे सबैसँग वार्ता र छलफल गरेर संविधान ल्याउने बताउनुभएको हो ।
एकीकृत माओवादीका नेता डा. बाबुराम भट्टराईले तत्काल सत्तारुढ दलसँग वार्ता र छलफल हुन नसक्ने बताएको भोलिपल्ट एमाले उपाध्यक्ष समेत रहेका गृहमन्त्री  गौतमले संवाद मार्फत नै संविधान ल्याउने दाबी गर्नुभएको हो ।
कार्यक्रमलाई सम्बोधन गर्दै उहाँले शान्ति र सम्वृद्धिको लागि संविधानको नै आवश्यकता पर्ने भएकाले त्यसतर्फ नै आफूहरु सक्रिय रहेको बताउनुभयो । उहाँले सबै जातजाति, भाषाभाषी र धर्मको संरक्षण हुने गरी लोकतान्त्रिक संविधान जारी हुने स्पष्ट पार्नुभयो । 
गृहमन्त्री गौतमले मुलुकलाई लामो समयसम्म अस्थिर राख्न नहुने भन्दै नेपाललाई शान्तिपूर्ण देशको रुपमा चिनाउन सबैको सहयोग आवश्यक पर्ने बताउनुभयो ।
