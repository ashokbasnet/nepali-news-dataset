प्रदेश नम्बर २ को मुख्य मन्त्रीमा लालबाबु राउतको चर्चा

शैलेन्द्र महतो/उज्यालो ।
धनुषा, माघ २२ – संघीय समाजवादी फोरम नेपालले प्रदेश नम्बर २ को संसदीय दलको नेतामा लालबाबु राउतलाई चयन गरेको छ ।
आइतबार साँझ पार्टी कार्यालय जनकपुरको पीडारीचोकमा बसेको फोरम संसदीय दलको बैठकले संसदीय दलको नेतामा सर्वसम्मतबाट राउतलाई चयन गरेको प्रदेश सांसद कौशल यादवले जानकारी दिनुभयो ।
यसअघि शनिबार बसेको संसदीय दलको बैठकमा संसदीय दलको नेतामा ७ जनाले दावी गरेपछि चुनावमार्फत नै संसदीय दलको नेता छान्ने निश्चित भएको थियो । जसको लागि तीन सदस्य निर्वाचन समिति पनि गठन भएको थियो ।
तर आइतबार प्रदेश नम्बर २ को पहिलो बैठक पश्चात पुनः बसेको फोरम सांसदीय दलको बैठकमा ६ जनाले आफ्नो उम्मेदवारी फिर्ता लिएर लालबाबु राउतलाई सर्वसम्मतबाट नै संसदीय दलको नेतामा चयन गरिएको सांसद यादवले बताउनुभयो ।
प्रदेशसभा सांसद राउत विरगञ्जका स्थायी बासिन्दा हनुहुन्छ । गएको प्रदेशसभा चुनावमा उहाँ संघीय समाजवादी फोरमबाट पर्सा क्षेत्र नम्बर १ को ख बाट आफ्ना निकटतम प्रतिद्धन्दी नेपाली कांग्रेसका विजयकुमार सर्राफलाई झण्डै ३ हजार मतले पराजित गर्दै विजयी हुनुभएको थियो ।
राउत समाजवादी फोरमका पूर्व समानुपतिक सांसद र पार्टीका उपाध्यक्ष समेत हुनुहुन्छ । उहाँको जन्म पर्सा जिल्लाको साविक जगरनाथपुर ३ मा वि.स. २०२३ साल असार १५ गते भएको थियो ।
प्रदेश नं. २ को प्रदेशसभामा सबैभन्दा ठूलो दल समाजवादी फोरम भएकाले राउत नै त्यस दलका नेता बनेपछि उहाँ मुख्यमन्त्री बन्ने करिब निश्चित जस्तै भएको छ ।
प्रदेश नं. २ मा १ सय ७ सांसद छन् । यहाँ बहुमतको सरकार बनाउन ५४ सांसद हुनुपर्छ । जसमध्ये फोरम  र राजपाको बहुमत पुग्छ । फोरमको २९ र राजपाको २५ सांसद गरी ५४ सांसद हुन्छ ।  दुवै दल मिलेर सरकार बनाउन छलफल चलिरहेको छ तर टुंगो लागेको भने छैन ।
 
सरकारले जनकपुरधामलाई अस्थायी मुकाम तोकेपछि विरगंजमा राजधानीका लागि आन्दोलन भइरहेको छ । यस्तो बेला त्यहिँका प्रदेश सांसद लालबाबु राउत मुख्य मन्त्री भएपछि विरगञ्जबासीले आन्दोलन फिर्ता लिने चर्चा चलिरहेको छ ।
