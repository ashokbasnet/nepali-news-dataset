राज्य पुनर्संरचना समितिको प्रतिवेदनमाथिको छलफल सकियो

काठमाडौं, जेठ २७ - संविधानसभामा तत्कालीन राज्य पुनर्संरचना तथा राज्य शक्तिको बाँडफाँड समितिको प्रतिवेदन माथिको छलफल सकिएको छ ।
८ दिनको छलफलपछि सहमति भएका विषयलाई संविधान मस्यौदा समितिमा र असहमतिका विषयलाई राजनीतिक संवाद तथा सहमति समितिमा पठाइएको छ ।
राज्य पुनर्संरचना तथा राज्य शक्ति बाँडफाँडमा भएका असहमतिलाई राजनीतिक संवाद तथा सहमति समितिले छलफल गरेर टुंग्याउने छ भने सहमतिका विषयलाई मस्यौदा समितिले मस्यौदामा समावेश गर्नेछ ।
संविधानसभामा मंगलबारदेखि तत्कालीन मौलिक अधिकार तथा निर्देशक सिद्धान्त समितिको प्रतिवेदनमाथि छलफल सुरु भएको छ । संविधानसभामा मौलिक अधिकार समितिको प्रतिवेदन पेश गर्दै अभिलेख अध्ययन तथा निक्यौल समितिका सभापति विष्णु पौडेलले ५३ वटा बुँदामा सहमती भएको, ४ वटामा असहमति रहेको र ११ वटा विवादित विषय रहेको जानकारी दिनुभयो ।
