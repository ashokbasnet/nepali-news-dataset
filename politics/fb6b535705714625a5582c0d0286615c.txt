विवादका विषयको समाचार नबनाउनुस् : सभासद

काठमाडौं, पुस ७ – सभासदले दलबीच रहेको असहमतिको विषयलाई समाचार नबनाउन सञ्चारकर्मीसँग आग्रह गरेका छन् । संविधानसभाको सोमबारको बैठकमा बोल्ने सभासदले असमतिका विषयलाई केन्द्रीत गरेर समाचार नबनाउन आग्रह गरेका हुन् ।
नेपाली कांग्रेसका सभासद आनन्दप्रसाद ढुंगानाले दलबीचका सानातिना विवादलाई सञ्चार माध्यमले तिललाई पहाड बनाउने जसरी प्रचार गरेको आरोप लगाउनुभयो । उहाँले संविधानका विषयमा दलबीच सञ्चार माध्यममा आएजस्तो विवाद नै नरहेको दाबी गर्नुभयो ।
उहाँले दलबीचका विवादलाई समाचार बनाउँदा आमनागरिकमा निराशा छाउने भन्दै समाचार प्रशारण÷प्रकासन गर्दा सञ्चारमाध्यम जिम्मेवार हुनुपर्ने बताउनुभयो । दलबीच खासै ठूलो विवाद नरहेको भन्दै विवादलाई नचर्काउन आग्रह गरेका कांग्रेस सभासद ढुंगानाले बैठकमा विवाद सुल्झाउने उपाय भने सुझाउनुभएन ।
उहाँले संविधानका विवादित विषय अब प्रक्रियाबाट टुंगो लगाउनुपर्ने धारणा राख्नुभयो । त्यसपछि बोलेका अन्य सभासदले पनि संविधान जारी गर्ने  विधिका विषयमा विभाजित अभिव्यक्ति दिए ।
नेकपा एमालेका सभासद भीम आचार्यले सहमतिको सम्भावना टरेकाले अब संवैधानिक राजनीतिक सम्वाद तथा सहमति समितिको विकल्पमा अलग्गै संयन्त्रमार्फत प्रश्नावली बनाएर दुई तिहाइ बहुमतको प्रक्रिया अगाडि बढाउनुपर्ने बताउनुभयो ।
एकीकृत नेकपा माओवादीका सभासद हितराज पाण्डेले भने संघीयता, राज्यको शासकीय स्वरुप, निर्वाचन प्रणाली र न्याय प्रणालीमा प्रमुख दलबीच सहमति कायम नगरी दुई तिहाइ बहुमतको प्रक्रिया अगाडि बढाइए आफूहरु आन्दोलन गर्न बाध्य हुने बताउनुभयो ।
संविधान जारी गर्ने भनिएको माघ ८ आउन एक महिना मात्रै बाँकि हुँदा पनि सभासदहरु भने दलीय अडान अनुसारकै विचार राख्नमा नै केन्द्रीत छन् ।
