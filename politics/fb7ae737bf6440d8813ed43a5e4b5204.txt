बाबुरामदेखि कमल थापासम्मलाई सूर्यबहादुरको अभाव

काठमाडौं, वैशाख ३ - वरिष्ठ राजनीतिज्ञ एवं पूर्व प्रधानमन्त्री सूर्यबहादुर थापाको निधन भएको खबर सुन्ने सबैले उहाँलाई एक असल र कुशल नेताको रुपमा सम्झना गरेका छन् । प्रष्ट, तिखो र मीठो बोली तथा प्रष्ट अडान भएका राजनीतिज्ञ भएको हुनाले उहाँको निधनले अभाव खड्किएको धेरैको टिप्पणी छ ।
सामाजिक सञ्जाल फेसबुक र ट्वीटरमा उहाँप्रति श्रद्धाञ्जली र सम्झना गर्ने धेरै छन् । पूर्व प्रधानमन्त्री एवं एकीकृत नेकपा माओवादीका नेता डा. बाबुराम भट्टराईले फेसबुकमार्फत उहाँको सम्झना यसरी गर्नुभएको छ : 
नेपाली राजनीतिका एक शीर्ष व्यक्तित्व पूर्व प्र.म . सूर्य बहादुर थापाको आकस्मिक निधनले अत्यन्त मर्माहत बनाएको छ। वहाँको निधनसंगै नेपाली राजनीतिको एक युगको अन्त्य भएको छ।वहाँको दुस्खद निधनमा देशले एक कुशल नेता गुमाएको छ भने मैले एक असल मित्र र भरपर्दो अभिभावक गुमाएको छु। संविधानसभा र संवाद समितिमा वहाँको भौतिक उपस्थिति सबैलाई खट्किइरहनेछ। वहाँप्रति हाम्रो परिवार, पार्टी र मेरो तर्फबाट हार्दिक श्रद्धांजली र वहाँको परिवार, पार्टी र आफन्तजनमा गहीरो समवेदना।
कुनैबेला एउटै पार्टीमा रहेका कमल थापाले सूर्यबहादुर थापाको सम्झना यसरी गर्नुभएको छ : 
नेपाली राजनीतिका एक शिखर व्यक्तित्वको आज अवसान भएको छ । सूर्य बहादुर थापा समकालिन नेपालको अग्रज राजनीतिज्ञ तथा प्रजातन्त्रवादी नेता हुनुहुन्थ्यो । उहाँको दुःखद निधनबाट म,मेरो परिवार तथा राप्रपा नेपाल अत्यन्त मर्माहत भएका छौ । देश जटिल संक्रमणको स्थितिबाट गुज्रिरहेको वर्तमान अवस्थामा उहाँको निधन अपुरणिय राष्ट्रिय क्षति हो । नेपाली राजनीतिले एक अभिभावक गुमाएको छ । स्वर्गीय थापा कुशल प्रशासक, दूरदृष्टि भएका नेता तथा बहुआयामिक व्यक्तित्वका धनी हुनुहुन्थ्यो । उहाँमा परिस्थितिको सटिक बिष्लेशण गर्ने र समयलाई ठिक ढंगबाट पहिचान गर्न सक्ने विचित्र क्षमता थियो ।
जस्तोसुकै कठिन परिस्थितिमा पनि पटक्कै विचलित नभई चुनौतीलाई सामना गर्ने साहस र दृढता उहाँले निरन्तर कायम राख्नु भयो। राष्ट्रियता र प्रजातन्त्र प्रतिको उहाँको निष्ठा सदैव अबिचलित रह्यो। लामो राजनीतिक यात्राका क्रममा उहाँले राष्ट्रको लागि पुराउनु भएको योगदान सदैव अविस्मरणीय रहने छ। एक उदार प्रजातन्त्रवादी नेताको रुपमा देशले स्व थापालाई सम्झि रहने छ। उहाँको दिवंगत आत्माको चिर शान्तिको कामना गर्दछु। साथै शोकसन्तप्त परिवारमा हार्दिक समवेदना प्रकट गर्दछु ।
