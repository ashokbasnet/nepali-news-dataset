पदमा जान दाम्लो चुडाउँनेहरु अध्यक्ष बन्न खोज्दै : एमाले नेता नेपाल

कपिल कोइराला/उज्यालो । काभ्रे, चैत २४ - नेकपा एमालेका बरिष्ठ नेता माधवकुमार नेपालले पार्टी अध्यक्षका लागि आफू मैदानमा उत्रिन तयार रहेको बताउनुभएको छ ।
युवा संघ नेपालको तेश्रो पूर्ण बैठकको समापनको क्रममा आफ्नो मन्तब्य दिँदै नेता नेपालले भन्नुभयो ‘बिभिन्न टक्करबाट नडराउने माधव नेपाल अध्यक्ष बन्न पनि कोहीसँग डराउँदैन ।’
नेता नेपालले पार्टीलाई विभिन्न बेलामा असहयोग गर्नेहरु अध्यक्ष बन्न दौडिरहेको आरोपसमेत लगाउनुभयो ।  ‘सरकारमा जान दाम्लो चुडाल्ने, पदमा आउन दाम्लो चुडाल्ने तर मैले सरकारमा जान हुँदैन भन्दा ममाथि जे पनि आरोप लगाउनेहरु अहिले अध्यक्ष बन्न खोज्दै छन्’ नेपालले भन्नुभयो । अध्यक्ष बन्न रहर गर्ने धेरै भएकोले पार्टीलाई सही दिशामा लैजान सक्ने मात्र आगामी अध्यक्ष बन्न सक्ने नेता नेपालले बताउनुभयो ।
यही सम्मेलनको उदघाटन गर्दै उपाध्यक्ष बामदेव गौतमले केपी ओली सर्वसम्मत अध्यक्ष बन्ने बताउनुभएको थियो । तर नेपालले त्यस्ते संभावना नभएको संकेत गर्नुभयो । नेपालले जहाजको उदाहरण दिँदै जहाज पहाडमा लगेर ठोक्नेलाई नभई जहाजलाई कुशलतापूर्वक उडाउन र अवतरण गर्न सक्नेलाई मात्र अध्यक्ष बनाउन सकिने धारणा राख्नुभयो । अध्यक्षमा दावेदारहरु सबै ‘टेष्ट’ (प्रयोग) भईसकेकाले नयाँ आउने पुस्तालाई नेतृत्व हस्तान्तरण गर्नुपर्ने नेता नेपालले बताउनुभयो ।
नेता नेपालले स्थानिय निकायको निर्वाचन आगामी जेठ या असारसम्म गरिसक्नु पर्ने पनि बताउनुभयो । उहाँले  त्यसपछिको अवस्थामा गत निर्वाचनमा हार्नेहरुले बाहाना बनाउने, नचाहनेहरुले त्यसपछि झन नचाहने हुँदा जेठ असारसम्ममा निर्वाचन गराउन आवश्यक रहेको प्रष्ट पार्नुभयो । तीन दिन चलेको युवा संघको बैठक सोमबार सकिएको हो । बैठकले समसामयिक राजनीतिको सिवषयबस्तु, पार्टीको नवौ महाधिबेशन लगायतबारे छलफल भएको थियो ।
