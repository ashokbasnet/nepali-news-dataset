कर्मचारीले विदेशको पिआर र ग्रिनकार्ड लिने बारे संसदीय उपसमिति लचिलो

काठमाडौं, फागुन ११ – निजामती कर्मचारीले विदेशको पिआर र ग्रिनकार्ड लिने विषयमा संसदीय उपसमिति लचिलो भएको छ ।
सामान्य प्रशासनमन्त्री लालबाबु पण्डितले निजामती कर्मचारी तथा कर्मचारीका श्रीमान र श्रीमतीले विदेशको पिआर र ग्रिनकार्ड लिन नपाउने गरी निजामती सेवा ऐन २०४९ को संशोधन विधेयक बनाएकोमा राज्यव्यवस्था समिति अन्तर्गतको उपसमितिले कर्मचारीका श्रीमान वा श्रीमतीले पिआर र ग्रिनकार्ड लिन पाउने गरी विधेयक परिमार्जन गर्न सुझाव दिएको छ ।
नेपाली कांग्रेसका सभासद रमेश लेखकको संयोजकत्वमा गएको पुस ३ गते गठित सात सदस्यीय उपसमितिले निजामती कर्मचारीलाई मात्र पिआर र ग्रिनकार्ड लिनमा बन्देज लगाउन सुझाव दिएको छ । उपसमितिले सोमबार आफ्नो प्रतिवेदन समितिसमक्ष बुझाएको छ ।
उपसमितिका संयोजक लेखकले कर्मचारीका श्रीमान वा श्रीमतीलाई पिआर र ग्रिनकार्ड लिनमा बन्देज लगाइनु जायज नहुने भन्दै कर्मचारीले आफ्नो श्रीमान वा श्रीमतीले पिआर र ग्रिनकार्ड लिएको विषयमा भने सरकारलाई जानकारी गराउने व्यवस्था गर्न सुझाव दिएको बताउनुभयो ।
निजामती सेवामा कार्यरत सहसचिवस्तरकै कर्मचारीले विभिन्न मुलुकको पिआर र ग्रिनकार्ड लिएका छन् । उपसमितिले लोकसेवा आयागले सञ्चालन गर्ने प्रतियोगितात्मक परीक्षामा प्रश्नपत्र निर्माण, उत्तरपुस्तिकाको जाँच तथा अन्तर्वार्ता लिने निजामती कर्मचारीले तयारी कक्षामा पढाउन नपाउने व्यवस्था गर्न सुझाव दिएको छ ।
समितिले कर्मचारीले कुनै पनि सभा र सम्मेलनमा कार्यपत्र प्रस्तुत गर्न विभागीय प्रमुखको स्वीकृति लिनुपर्ने र कुनै पनि संस्थामा परामर्शदाताको रुपमा काम गर्न नपाउने व्यवस्था गर्न पनि सुझाव दिएको छ ।
उपसमितिले मन्त्रालयमा सचिवको पद रिक्त हुन नदिन हरेक महिना सचिव बढुवा गर्ने कानूनी व्यवस्था गर्न पनि सुझाव दिएको छ । अहिले वर्षको दुई पटक मात्र सचिव बढुवा गर्ने कानूनी व्यवस्था छ ।
अहिलेको व्यवस्थाले मन्त्रालय लामो समय सचिवबिहन हुने गरेकाले अब आइन्दा खालि भएको एक महिनाभित्रै सचिवमा बढवा गर्ने र अघिल्लो महिनामा खालि भएको सचिवको पद अर्को महिनामा गाभ्न नपाउने व्यवस्था गर्न सुझाव दिइएको उपसमितिका संयोजक लेखकले बताउनुभयो ।
