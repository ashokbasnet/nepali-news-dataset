जनजाति सभाषद मिश्रित पहिचानको राज्यपूनसंरचनामा जान तयार

सूर्यकुमार क्षेत्री/उज्यालो । काठमाडौं, जेठ १४ - आदिबासी जनजाति सभाष्दहरु मिश्रित पहिचानका आधारमा राज्यपूनसंरचनामा जान तयार भएका छन् । एकल पहिचानका आधारमा राज्य पूनसंरचना हुनुपर्ने अडानमा रहेका जनजाति सभाषदहरुले संविधान जारी गर्नुपर्ने अन्तिम दिन ठूला दलका नेतालाई मिश्रित पहिचान सहितको राज्य पूनसंरचना गर्न सुझाव दिएका छन् ।

 

आफूहरुलाई मिश्रित पहिचान स्वीकार्य भएको र नेताहरुलाई छलफलका क्रममा त्यही सुझाव दिएको नेकपा एकीकृतका सभाषद परि थापाले जानकारी दिनुभयो । तर मिश्रित पहिचानका जाँदा पनि आदिबासी जनजातिको पहिचानको नाम पहिले आउनु पर्ने अडान रहेको थापाले जानकारी दिनुभयो । थापाका अनुसार तमुवान–गण्डक, नेवा–वागमती हुनुपर्नेछ ।

शीर्ष नेताहरुले बालुवाटारमा बसिरहेको बैठक स्थलमा नै विभिन्न जनजातिका सभासदलाई बोलाएर अन्तिम प्रयास स्वरुप धारणा मागेका हुन् ।

छलफलपछि पत्रकारसित एमाले सभासद  पृथ्वीसुब्बा गुरुङ्गले जनजाति र ककसका कारण संविधानसभा मर्ने अवस्था आउन नदिन आफूहरुले अग्राधिकारीको माग छाडेको र मिश्रित पहिचानमा सहमति जनाउन सकिने जानकारी दिनुभयो ।

माओवादी सभासद लोकेन्द्र विष्ट मगरले जातीय आधारमा  प्रदेशको नाम र सीमांकन हुनु पर्ने माग आफूहरुले शीर्ष दलको बैठकमा राखेको जानकारी दिनुभयो । उहाँले बैठकमा १४ प्रदेश बनाउने बारेमा दलहरुबीच छलफल चलिरहेको र न्यसको नाम र सिमांकनका बिषयमा कुरा मिल्न बाँकी रहेको बताउनुभयो । नेताहरुले मर्म बुझेकोले अब त्यसै अनुसार काम गर्ने बताएका छन् ।
