​ललितपुरमा कांग्रेस कार्यसमिति चुनाव सकियो, काठमाडौंमा मंगलबार हुने

काठमाडौं, माघ २५ – ललितपुरमा नेपाली कांग्रेसको जिल्ला कार्यसमितिका लागि चुनाव सकिएको छ । जिल्ला नेतृत्व चयनका लागि मतदान सकिएर गणना गर्ने तयारी भइरहेको छ । ललितपुरमा संस्थापन पक्षबाट जितेन्द्र मलेखु र मिनकृष्ण मर्हजन सभापतिको उम्मेदवार हुनुहुन्छ भने देउवा पक्षबाट अहिलेका जिल्ला सभापति तथा सांसद मदन अमात्य प्रतिस्पर्धामा हुनुहुन्छ । 
काठमाडौंमा सोमबार अधिवेशनको उद्घाटन भएको छ । चुनाव भने मंगलबार मात्र हुने भएको छ । संस्थापन पक्षबाट वर्तमान सभापति भीमसेनदास प्रधान र सबुझ बानियाँ र देउवा पक्षबाट नरोत्तम वैद्यले उम्मेदवारी दिनुभएको छ । काठमाडौंमा १२ सय ८० जना क्रियाशिल सदस्यले मतदान गर्न पाउने भएका छन् । 
भक्तपुरमा आइतबार क्षेत्रीय अधिवेशन सकिएकाले २८ गते मात्र जिल्ला अधिवेशन हुने भएको छ । भक्तपुरका ६ वटा नगरमध्ये पाँचवटा र दुईवटै चुनाव क्षेत्र देउवा पक्षले जितेको छ ।
सभापतिमा संस्थापन पक्षबाट अष्ट कवंले उम्मेदवारी घोषणा गर्नुभएको छ भने देउवा पक्षबाट गणेशमान चक्रधर र दुबर्भ थापा रहनुभएको छ । देउवा पक्षले एउटै उम्मेदवार बनाउने प्रयास गरिरहेको छ ।
