भट्टराईको सम्पर्क कार्यालय गोरखामा

गोरखा, फागुन १ – एकीकृत माओवादीका नेता तथा गोरखा क्षेत्र नं १ का सभासद डा बाबुराम भट्टराईले सम्पर्क कार्यालय खोल्नुभएको छ ।
जनतासँग सम्पर्क बढाउन र गुनासा सुन्न भन्दै भट्टराईले सदरमुकाममा सम्पर्क कार्यालय खोल्नुभएको हो ।
अघिल्लो संविधानसभामा निर्वाचन क्षेत्र नं २ बाट बिजयी हुँदा महिनाको एक पटक गोरखा आउने गरेका भट्टराईले यसपटक पनि गृहजिल्ला आउने बताउनुभएको छ । भट्टराई यो पटक पनि चुनाव सकिएलगत्तै आठ पटक गोरखा आइसक्नु भएको छ ।
ती भ्रमणहरुमा प्रायजसो औपचारिक कार्यक्रममै ब्यस्त हुनुपरेकाले जनतासँगको सम्पर्क टुटेको महशुस गर्दै भट्टराई सम्पर्क कार्यालय खोल्ने निधोमा पुगेको भट्टराई निकट नेता यानप्रसाद भट्टले जानकारी दिनुभयो ।
सदरमुकामको हरमटारीमा विहान सम्पर्क कार्यालय उद्घाटन गर्दै भट्टराईले भन्नुभयो, ‘महिनामा एक पटक जिल्ला आउँदा म यो कार्यालयमा पनि आउनेछु, म नभएको बेला पनि यहाँ एकजना साथी बस्नुहुनेछ, उहाँमार्फत पनि जोसुकैले जस्तो सुकै गुनासा वा सुझाव राख्न सक्नुहुनेछ ।’
भट्टराईको सम्पर्क कार्यालय राखिएको घरको बोर्डमा गोरखा क्षेत्र नम्बर १ का सभासदको सम्पर्क कार्यालय लेखिएको छ ।
