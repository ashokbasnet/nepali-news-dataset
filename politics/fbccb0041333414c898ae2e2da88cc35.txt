सहमतिमा सभामुख चयन गर्न भोलीसम्मको समय

काठमाडौं, असोज २७ – व्यवस्थापिका संसदले सहमतिमै सभामुख चयनका लागि बिहीबार दिउँसो ३ बजेसम्मको समयावधि दिएको छ । संसदको बुधबार बसेको बैठकले संविधानको धारा २ सय ९९ को उपधारा २ अनुसार सहमतिमा सभामुख र उपसभामुख चयन गर्न बिहीबार दिउँसोसम्मको समय दिएको हो । 
बिहीबार सहमतिमा सभामुख चयन हुन नसके धारा २९९ को उपधारा ३ बमोजिम शुक्रबार दिउँसो ३ बजे सभामुख र ५ बजे उपसभामुखको चुनाव हुने संसद सचिवालयले जनाएको छ । 
बुधबार नै सभामुख सुभाषचन्द्र नेम्बाङ र उपसभामुख ओनसरी घर्तीले आआफ्नो पदबाट राजीनामा दिनुभएको छ । नेम्वाङ र घर्तीले राजीनमा दिएपछि संविधानको संक्रमणकालीन व्यवस्थाअनुसार नयाँ सभामुख र उपसभामुख चयनको प्रक्रिया अघि बढेको हो । 
संविधान जारी भएपछि बीस दिनभित्र सभामुख र उपसभामुखको चयन गर्ने व्यवस्था गरिएको छ । सभामुख र उपसभामुखले राजीनमा दिएपछि जेष्ठ सदस्य नेपा पार्टीका लक्ष्मण राजवंशीले संसद बैठकको अध्यक्षता गर्नुभएको छ ।
