दोहोरो सुविधा नलिन मन्त्रीहरुलाई निर्देशन

काठमाडौं, चैत ६ – मन्त्रिपरिषदका अध्यक्ष खिलराज रेग्मीले दोहोरो सुविधा नलिन मन्त्रीहरुलाइ निर्देशन दिनुभएको छ । मन्त्रिपरिषद् बैठकमा रेग्मीले यस्तो निर्देशन दिनुभएको हो ।

मन्त्रिपरिषद बैठकले सरकारको प्रवक्ताको जिम्मेवारी सूचना तथा संचार मन्त्री माधव पौडेललाइ दिएको छ ।

त्यस्तै कुनै पनि मन्त्रालयका निर्णय २४ घण्टा भित्रै वेबसाइटमा राखेर सार्वजनिक गर्ने निर्णय बैठकले गरेको छ । सरकारले काजमा रहेका कर्मचारीलाइ पुरानै ठाउँमा पदस्थापन गर्ने निर्णय पनि गरेको छ ।

बैठकपछि नवनियुक्त प्रवक्ता माधव पौडेलले सरकारको पुरै ध्यान संविधान सभा चुनावमा केन्द्रीत हुने बताउनुभयो । उहाँले संवैधानिक निकायमा छिटै पदपूर्ति पनि हुने जानकारी दिनुभयो ।

यसैबीच, पदभार ग्रहण गर्दै नवनियुक्त अर्थमन्त्री शंकर प्रसाद कोइरालाले राजनीतिक गतिरोधको अन्त्य, सुशासन र विकास निर्माण मार्फत अर्थतन्त्रलाइ गतिशील बनाउनु सरकारको लक्ष्य रहेको बताउनुभयो ।
