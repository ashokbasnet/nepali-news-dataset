माघ ८ भित्र संविधान बन्नेमा आशंका बढ्यो : एमाले सचिव विष्ट

गुल्मी, असोज ३ – नेकपा एमालेका गोकर्ण विष्टले माघ ८ भित्रमा संविधान जारी हुनेमा आशंका बढेको बताउनु भएको छ ।
सचिव विष्टले नयाँ संविधान निर्माणका विषयमा संविधानसभाले जुन गतिमा काम गर्नु पर्ने हो त्यो गतिमा नगरेकाले तोकिएकै समयमा संविधान आउनेमा खतरा बढेको बताउनुभयो ।
प्रेस चौतारी नेपाल गुल्मीले शुक्रबार तम्घासमा गरेको पत्रकार सम्मेलनमा बोल्दै उहाँले संविधानसभालाई ओझेलमा पारेर वा वाईपास गरेर बाहिरबाट कुनै पनि सर्तमा संविधान जारी हुन नसक्ने बताउनुभयो । विष्टले भन्नभयो “संविधान सभा बाहिरबाट निष्कर्ष निकाल्ने र संविधान जारी गर्ने कुराको हामीले कल्पनानै गर्न सक्दैनौ ।”
ससाना मतभेदका कारण मुलुकलाई संविधान बिहिनताको अवस्थामा राख्न नहुने उहाँको भनाई छ । आफुहरुले सकेसम्म सहमतिकै आधारमा संविधान ल्याउन चाहेको बताउँदै उहाँले सहमति नजुटे प्रक्रियामा गएर भएपनि संविधान आउने बताउनुभयो ।
उच्चस्तरी राजनीतिक संयन्त्र बनाउनु पर्ने र त्यसको अध्यक्ष प्रचण्डनै हुनु पर्ने भन्दै एकीकृत नेकपा माओवादी लगायतका केही दलहरुले व्यवस्थापिका संसदको चल्न नदिएको  उहाँले आरोप लगाउनु भयो ।
