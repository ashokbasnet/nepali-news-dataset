प्रधानमन्त्रीले भारतसँग सीमा क्षेत्रको बाँध र पुराना सन्धि सम्झौताबारे कुरा गर्ने

काठमाडौं, भदौ ५ – प्रधानमन्त्री शेरबहादुर देउवाले आउँदो ७ गतेदेखि शुरु हुने भारत भ्रमणका क्रममा नेपाल भारत सीमा क्षेत्रमा बनाएको बाँध र पुराना सन्धि सम्झौताबारे कुरा गर्नुहुने भएको छ । 
प्रधानमन्त्री तथा मन्त्रिपरिषद् कार्यालय सिंहदरबारमा सोमबार बसेको मन्त्रिपरिषद्को बैठकले प्रधानमन्त्री देउवाको आसन्न भारत भ्रमणमा भूकम्पपछि पुनर्निर्माण प्राधिकरणलाई आर्थिक सहयोग गर्ने भनी भारतले गरेको प्रतिबद्धता, पुराना सन्धि सम्झौता, लक्ष्मणपुर बाँध, कोशी बाँध र त्यसबाट भएको नोक्सानीका बारेमा छलफल गर्ने निर्णय गरेको हो ।
कोशी बाँध बगाउँदा स्थानीय बासिन्दालाई भारत सरकारले दिने भनेको ५० करोड रुपैयाँ अहिलेसम्म नदिएको हुँदा त्यसबारे समेत भ्रमणमा छलफल हुनेछ । पञ्चेश्वर जलविद्युत् आयोजना, वाणिज्य व्यापार, सन् १९५० को सन्धि, नेपाल–भारत रेल्वेलगायतका बारेमा पनि भ्रमणमा छलफल हुने बताइएको छ ।
गएको शनिबार पूर्व प्रधानमन्त्रीहरुले नेपाल–भारत सीमा क्षेत्रमा बनाएको बाँधका विषयमा भारतसँग कुरा गर्न प्रधानमन्त्री शेरबहादुर देउवालाई सुझाव दिएका थिए । 
छलफलमा पूर्व प्रधानमन्त्रीहरुले हालै तराईमा आएको बाढीले गरेको क्षति र त्यसको कारण भारतले सीमा क्षेत्रमा बनाएका बाँध भएको भन्दै त्यसबारेमा कुरा उठाउन सुझाव दिएका थिए । राष्ट्रिय हित विपरीत कुनै सन्धी सम्झौता नगर्नसमेत भेटमा पूर्व प्रधानमन्त्रीहरुले आग्रह गरेका थिए । 
प्रधानमन्त्री देउवा भदौ ७ गते भारत भ्रमणमा जाँदै हुनुहुनछ । उहाँ ११ गते स्वदेश फर्कने कार्यक्रम छ । 
यस्तै सरकारले आगामी मंसिर १० गते प्रदेश र संघीय संसदको निर्वाचन गर्ने निर्णय गरेको छ । प्रदेश र संघको निर्वाचन एकै दिन मंसिर १० गते गर्न निर्वाचन आयोगलाई सिफारिस गर्ने निर्णय गरेको सूचना तथा सञ्चार मन्त्री मोहनबहादुर बस्नेतले जानकारी दिनुभयो ।
