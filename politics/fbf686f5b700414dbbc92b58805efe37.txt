सेनाको हालैको बढुवा पद्दति खारेजीको माग गर्दै सर्वोच्चमा मुद्दा

माधव दुलाल/उज्यालो । काठमाडौं, चैत ४ - नेपाली सेनाको पछिल्लो बढुवा पद्दतिप्रति असन्तुष्टि जनाउँदै आठ प्रमुख सेनानीले सर्वोच्च अदालतमा मुद्दा दायर गरेका छन् ।
सैनिक नियमावली संशोधन गरी फास्ट ट्रयाक मार्फत १६ जना कर्णेलको बढुवा गरिएकोमा आपत्ति जनाउँदै प्रमुख सेनानी प्रकाश पोखरेल, राजेन्द्र खत्री, चन्द्र पुन, सरेन्द्र घर्ती, रामजी थापा नवीन बस्नेत, सम्पात अर्याल र रमेश थापाले मुद्दा दर्ता गर्नुभएको हो ।
उहाँहरुले बढुवापद्दति फाष्ट ट्रयाक सैनिक नियमावली, सैनिक ऐन र अन्तरिम संविधानसँग बाझिएकाले खारेजीको माग गरेको सर्वोच्च अदालतले जनाएको छ ।
उहाँहरुले बढुवा हुने १६ जना, नेपाल सरकार लगायत २० जनालाई विपक्षी बनाउनु भएको छ । नेपाली सेनामा २६, २७ र २८ वेसिकका २६ बर्षभन्दा बढी सेवा गरेका सय भन्दा बढी प्रमुख सेनानी अवकाश हुने समयमा बढुवा पद्दतिमा फाष्ट ट्रयाक ल्याइएको थियो ।
सैनिक ऐनको नियमावली २०६९ माघ १० गते स्वीकृत भएको थियो । सैनिक सेवा नियमावली २०६९ बमोजिम नेपाली सेनामा साधारणतर्फ रिक्त महासेनानी पदमा बढुवाको लागि सिफरिस गर्न गठित बढुवा समितिले पदोन्नतिका लागि १६ जना प्रमुख सेनानीको नाम सिफारिस गरेको थियो ।
सेनाले सूचना प्रकाशित गरेपछि सैनिक सेवा नियमावली २०६९ को दफा ४४ अनुसार निवेदन दिन सक्ने प्रावधान अनुरुप ९ जना प्रमुख सेनानीले सैनिक सचिवालयमा निवेदन दिएका थिए ।
