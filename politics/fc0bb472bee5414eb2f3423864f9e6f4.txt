सहमति नगरी ल्याएको संविधान च्यातिन्छ : एमाओवादी प्रवक्ता शर्मा

भक्तपुर, माघ २२ – एकीकृत नेकपा माओवादीका प्रवक्ता दिनानाथ शर्माले सहमति नगरी बहुमतको आधारमा संविधान जारी गरे च्यातिने बताउनु भएको छ । रफत सञ्चार क्लब भक्तपुरले बिहीबार भक्तपुरमा गरेको साक्षातकार कार्यक्रममा बोल्दै उहाँले जबरजस्ती संविधान ल्याए त्यसलाई च्यातेर प्रतिकारमा उत्रिने बताउनुभयो ।
उहाँले भन्नुभया ‘प्रतिपक्षले अग्रगामी र परिवर्तनकामी संविधान निर्माणका लागि सहमतिको विकल्प नभएको बताउदै आएको छ । तर पनि जबरजस्ती संविधान जारी गरे संविधान च्यातीने र जलाउने मात्र नभएर देश नै ठूलो मुठभेट र द्धन्द्धमा जाने निश्चित छ ।’
नेपाली कांग्रेस र नेकपा एमालेले १९ दललाई संविधानसभाबाट बाहिर राखेर बहुमतको प्रक्रियाबाट संविधान निर्माण गर्न खोज्नु अधिनायवादी, पञ्चायती र निरकुंश शैली भएको उहाँले टिप्पणी गर्नुभयो ।
प्रवक्ता शर्माले प्रतिगामी र प्रतिक्रियावादी शक्तिहरुले बुहमतको दम्भ देखाएर संविधानसभालाई विघटन गराउन खोजेको आरोप लगाउदै संविधानसभालाई विघटन गराउन सत्तारुढ कांग्रेस र एमाले नै लागि परेको बताउनुभयो ।
सबैलाई समेटेर संविधान निर्माणमा अगाडि बढ्नुको विकल्प नभएको बताउँदै उहाँले सरकार पक्ष पेलेर अगाडि बढेका कारण सडक आन्दोलनमा जान बाध्य भएको उहाँले दाबी गर्नुभयो । उहाँले प्रधानमन्त्रीले प्रक्रिया रोक्ने प्रतिबद्धता जनाए सहमतिका लागि वार्तामा बस्न तयार रहेको बताउँदै सहमति बेगर बन्ने संविधान निर्माणमा सहभागी नहुने बताउनुभयो ।
