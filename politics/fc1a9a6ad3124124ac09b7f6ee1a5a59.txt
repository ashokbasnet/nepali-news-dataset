एमालेले हामीलाई डस्यो: मन्त्री रिजाल

बुटवल, भदौ ७ – सूचना तथा सञ्चारमन्त्री डा. मिनेन्द्र रिजालले सत्ता साझेदार दल नेकपा एमालेले नेपाली कांग्रेसलाई डसिरहेको आरोप लगाउनुभएको छ ।
बुटवलको बुद्ध सामुदायिक टेलिभिजनको बार्षिकोत्सव समारोहमा शनिबार उहाँले एमालेले डसिरहने हो भने कांग्रेस सहेर नबस्ने बताउनुभयो । प्रधानमन्त्रीले सत्ता साझेदार दलप्रति सहिष्णु भाव राखेर काम गर्नुभएको भन्दै मन्त्री रिजालले प्रधानमन्त्रीको सहिष्णुतालाई कमजोरी नठान्न आग्रह गनुभयो ।
कांग्रेस केन्द्रीय सदस्य समेत रहेका मन्त्री रिजालले संविधान निर्माणमा जोखिम नहोस् भनेर कांग्रेस संयमित भएको बताउनुभयो । उहाँले सत्ता साझेदार दलले हुँदै नभएको कुरा गरेर दोष लगाउने काम गरेको पनि आरोप लगाउनुभयो ।
