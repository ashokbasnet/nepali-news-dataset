कांग्रेस कार्यकर्तामाथि गोली प्रहार

ललितपुर, माघ ४ – ललितपुरको धापाखेलमा शनिबार बिहान गोली चल्दा नेपाली कांग्रेसका दुई जना कार्यकर्ता घाइते भएका छन् ।
कांग्रेसका महासमिति सदस्य मिनकृष्ण महर्जन र अर्का कार्यकर्ता मिलन सिलवालमाथि गोली प्रहार भएको ललितपुरका प्रहरी प्रवक्ता डिएसपी रामदत्त जोशीले जानकारी दिनुभयो ।
महर्जनको हात र खुट्टामा तथा सिलवालको खुट्टामा गोली लागेको छ । दुवै जनाको बि एण्ड बी अस्पतालमा उपचार भइरहेको र अवस्था खतरामुक्त रहेको प्रहरीले जनाएको छ ।
चापागाउँका महर्जन र लेलेका सिलवाल मर्निङ वाकका क्रममा धापाखेल पुगेर त्यहाँको मन्दिरमा दर्शन गर्न जाँदा ९ जनाको समूहमा मोटरसाइकलमा पुगेका व्यक्तिले गोली हानेका थिए ।
आक्रमणकारीको पहिचान खुल्न सकेको छैन । ललितपुर प्रहरी प्रवक्ता जोशीले केही व्यक्तिलाई नियन्त्रणमा लिएर अनुसन्धान हुँदै गरेको जानकारी दिनुभयो । महर्जन राष्ट्रिय खेलकुद परिषदका पूर्व कोषाध्यक्ष समेत हुनुहुन्छ ।
कांग्रेस उपसभापति रामचन्द्र पौडेल र महामन्त्री प्रकाशमान सिंह अस्पताल पुगेर महर्जन र सिलवालको स्वास्थ्य अवस्थाबारे जानकारी लिनुभएको छ ।
