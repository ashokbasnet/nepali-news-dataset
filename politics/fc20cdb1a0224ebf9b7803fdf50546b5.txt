अधिवेशन गर्न चन्दा माग्दै विप्लव माओवादी, व्यापारी भन्छन् – घर बेचेर दिनु ?

डोटी, मंसिर २२ – नेत्र विक्रम चन्द विप्लवले नेतृत्व गरेको नेकपा माओवादी डोटीले आफ्नो पार्टि अधिवेशनका लागि भन्दै चन्दा संकलन गर्न थालेका छन् । 
आगामी पुस २ गते दिपायल सिलगढीमा हुने नगर अधिवेशन तथा २७, २८ र २९ गते जिल्लामा हुने जिल्ला अधिवेशनका लागि भन्दै उनिहरुले स्थानीय व्यापारीसँग चन्दा संकलन गर्न थालेका हुन् । 
जिल्ला अधिवेशनको कार्यक्रम हुँदा डोटीमा अन्य पार्टीले पनि आर्थिक सहयोग माग्ने गरेकोले आफूहरुले पनि आर्थिक सहयोग मागेको पार्टीका जिल्ला अध्यक्ष विवेक कुमालले दाबी गर्नुभयो । ‘चन्दा आतंक गरेका छैनौँ, आर्थिक सहयोग गरिदिनु पर्‍यो भनेर पत्र पठाएका हाैँ, सबै दलले पत्र पठाउँछन् हामीले पठाए के जघन्य अपराध भो र ?’ उहाँले भन्नुभयो ।
नेकपा माओवादी पार्टीले यहाँका सरकारी कार्यालयमा पनि आर्थिक सहयोगका लागि पत्राचार गर्ने योजना बनाएको बताइएको छ । आर्थिक सहयोग माग्दै पत्राचार गरेको भन्दै यहाँका स्थानीय व्यापारी रुष्ट भएका छन् । ‘ब्यापार शुन्य छ, चन्दा देउ भनेर पत्र पठाउँछन्, घरबारी बेचेर दिनु चन्दा ?’ एक व्यापारीले भन्नुभयो ।
