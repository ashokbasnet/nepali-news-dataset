मोदी सिंहदरबार जाँदा बत्ति नबलेपछि

काठमाडौं, मंसिर १० – सार्कका लागि बिशिष्ट पाहुना आउने दिन मंगलबार काठमाडौंका अरु ठाउँमा जस्तै मुख्य प्रशासनिक केन्द्र सिंहदरबारमा पनि उस्तै तयारी र तामझाम थियो ।
विमानस्थलमा पाइला राख्ने बित्तिकै व्यस्त भएका भारतीय प्रधानमन्त्री नरेन्द्र मोदी ट्रमा सेन्टर उद्घाटन गरेर सिधै सिंहदरबार जाने कार्यक्रम थियो । त्यसैले प्रधानमन्त्री कार्यालय परिसरमा सुरक्षा व्यवस्थासँगै अरु तयारी पनि हुँदै थियो । ट्रमा सेन्टर उद्घाटनको बेलामा लामो भाषण गरेका कारण मोदीको सिंहदरबार जाने कार्यक्रममा केही ढिलाई भयो ।
उहाँले त्यहाँ प्रधानमन्त्री सुशील कोइरालासँग भेटवार्तासँगै बिभिन्न सम्झौतामा हस्ताक्षर गर्ने र काठमाडौं–दिल्ली बस सेवाको शुभारम्भ गर्ने कार्यक्रम थियो । त्यसैले यात्रु बोकेको बस दिउँसैदेखि सिंहदरबारमा थियो । दिल्ली जान लागेका यात्रु मोदीकै पर्खाईमा थिए । साँझ पर्नै लाग्दा सिंहदरबारमा चहलपहल बढ्न थाल्यो । मोदी आइपुग्न लागेकाले सुरक्षाकर्मीलाई यता र उता गर्दैमा भ्याईनभ्याई थियो । प्रधानमन्त्री कार्यालय भवन अघिल्तिरको खाली भागमा दिल्ली जाने बस रोकिएको थियो । वरपर पत्रकार, कर्मचारी र अरु रमिते । अरु त सबै ठीकठाक थियो । तर कार्यालय परिसरमा रहेका ठूलाठूला खम्बाका बत्ति बल्दैनन् । ‘लौ कता छ स्वीच बत्ति बाल्नुपर्यो’ एकजना प्रहरी अधिकृत कराए । ‘बल्दैन सर, खै के भाको हो, दिउँसो त बल्थ्यो फेरि’ नजिकै रहेका प्रहरी जवानले मसिनो स्वरमा जवाफ फर्काए ।
बत्ति किन बलेन भनेर एकछिन खैलाबैला नै भयो । ‘मोदीलाई देखाउनको लागि जानीजानी पनि बत्ति नबालेको हुन सक्छ, हामीलाई बिजुली पुगेन भनेर माग्नलाई’ बसभित्र रहेका एक यात्रुले ठट्टा गरे । धेरैबेर नबलेको बत्ति मोदीले बस शुभारम्भ गर्ने बेलामा भने बलेको थियो ।
