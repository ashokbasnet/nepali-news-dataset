खोटाङमा भोलि बिहानदेखि मत गणना

खोटाङ, असार १४– खोटाङमा बिहीबार बिहानदेखि मात्र मत गणनाको काम सुरु गरिने भएको छ । बुधबार रातभरिमा १७३ वटै मनतदान केन्द्रबाट मत पेटिका सम्बन्धित गाउँपालिका र नगरपालिकामा ल्याएर बिहिबार बिहानदेखि मत गणनाको काम सुरु गरिने जिल्ला निर्वाचन अधिकारी दिनेश खत्रीले बताउनु भयो । सबै मतदान केन्द्रमा सडकको पहुँच नपुगेका कारण मतपेटिका मतगणनास्थलसम्म ल्याउन समय लाग्ने भएकाले बिहानदेखि गणना सुरु गर्न लागिएको हो । 
मतदान सकिएका कतिपय मतदान केन्द्रबाट मतपेटिका लिएर कर्मचारी गाउँपालिका/नगरपालिकाको केन्द्रमा केन्द्रित हुन थालेको जिल्ला निर्वाचन कार्यालयले जनाएको छ । स्थानीय तहको चुनावमा जिल्लामा १ लाख १५ हजार ६४४ मतदाता रहेपनि हालसम्म करिब ७० प्रतिशतको हाराहारीमा मतदान भएको अनुमान गरिएको छ । दुई नगरपालिका र आठ गाउँपालिका रहेको जिल्लामा मतदान शान्तिपूर्ण वातावरणमा सम्पन्न भएको जिल्ला प्रहरी कार्यालय खोटाङका प्रहरी नायव उपरीक्षक नबिनकिशोर प्रधानले बताउनुभयो । 
खोटाङको खोटेहाङ गाउँपालिका–६ इन्द्रेणीपोखरी बालडाँडाकी १०८ वर्षकी नरकुमारी बिष्ट, रुपाकोट मझुवागढी नगरपालिका–१ दिक्तेलका १०५ वर्षीय मणीसुन्दर बजीमय र साकेला गाउँपालिका–१ कुन्तुङका १०२ वर्षीय भक्तबहादुर खड्काले स्थानीय निर्वाचनमा भोट दिनु भएको छ ।
