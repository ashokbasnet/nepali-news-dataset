सूर्यविनायक –१ मा एमाले र भक्तपुर –१ मा नेमकिपा प्यानलै विजयी

भक्तपुर, जेठ २ – सूर्यविनायक नगरपालिका वडा नं. १ को अध्यक्षमा नेकपा एमालेका उम्मेदवार सानुकाजी कायस्थ सहितको प्यानल विजयी भएको छ । एमालेका कायस्थले १ हजार ६४७ मत ल्याई अध्यक्षमा विजयी हुनु भएको छ भने उहाँका निकटतम प्रतिद्धन्द्धी नेपाली काँग्रेसका मनोज कार्कीले ५३६ मत ल्याउन भएको थियो । 
त्यसैगरि एमालेका उम्मेदवारहरु महिला सदस्यमा अम्बिका न्यौपाने, दलित महिला सदस्यमा कल्पना नेपाली, अर्का सदस्यमा प्रदिप कार्की र बाबुकाजी श्रेष्ठ विजयी हुनु भएको छ । सूर्यविनायक नगरपालिकामा एमाले अग्रस्थानमा रहेको छ । 
यता मध्यपुरथिमि नगरपालिकामा नेपाली काँग्रेसका उम्मेदवार अष्टकुमार कवेँको प्यानल अग्रस्थानमा रहेको छ भने भक्तपुर नगरपालिकामा नेमकिपा अग्रस्थानमा रहको छ । चाँगुनारायण नगरपालिकामा भने विवादका कारण चाँगुनारायण वडा नं. ६ मतदान केन्द्रमा भोली पुन मतदान भएपछि मात्रै मतगणना सुरु हुने भएको छ । 
स्थानीय तहको निर्वाचनमा भक्तपुर नगरपालिका वडा नं. १ मा नेपाल मजदूर किसान पार्टी भक्तपुर नगरपालिका वडा नं. १ का अध्यक्ष पदमा नेमकिपाका उम्मेदवार श्यामकृष्ण खत्रीकोे प्यानल विजयी भएको हो ।
खत्रीले १ हजार ९०७ मत ल्याई वडा अध्यक्षमा विजयी हुनु भएको हो । उहाँको निकटतम प्रतिद्धन्द्धी नेपाली काँग्रेसका पवन भुजुले ६५२ मत र एमालेका नारायणसुन्दर सिन्ताकलले ४९८ मत ल्याएका थिए । 
त्यसैगरि महिला सदस्यमा नेमकिपाका गंगालक्ष्मी बमनु, सदस्यहरुमा विश्वराज शिल्पकार र सूर्यप्रसाद श्रेष्ठ विजयी हुनु भएको छ । यहाँ वडा नं. २ को मतगणना सुरु भएको छ ।
