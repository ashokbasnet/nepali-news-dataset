६ देशका लागि राजदूत सिफारिस

काठमाडौं, भदौ १९–सरकारले बिभिन्न ६ वटा देशमा राजदूत नियुक्तिका लागि सिफारिस गरेको छ । बिहीबार बसेको मन्त्रिपरिषद बैठकले परराष्ट्र मन्त्रालयका सहसचिवहरुलाई राजदूत नियुक्तिका लागि सिफारिस गरेको हो ।
बैठकले खगनाथ अधिकारीलाई थाइल्यान्ड, अम्बिकादेवी लुइँटेललाई फ्रान्स, कालीप्रसाद पोखरेललाई क्यानडा, यज्ञबहादुर हमाललाई कुवेत, संयुक्त राष्ट्र सङ्घ तथा अन्य अन्तर्राष्ट्रिय सङ्गठनहरुका निम्ति जेनेभास्थित स्थायी नेपाली नियोगमा दीपक धिताल र अमृतबहादुर राईलाई दक्षिण अफ्रिकाका लागि सिफारिश गरेको हो ।
संसदीय सुनुवाइ विशेष समितिले अनुमोदन गरेपछि राजदूत नियुक्त हुने प्रावधान छ । भारत, अमेरिका, वेलायत लगायतका मुलुकका लागि भने सरकारले कुनै निर्णय गरेको छैन । अहिले विभिन्न १६ वटा मुलुकमा राजदूतको पद खाली छ । भारतमा राजदूतको पद रिक्त भएको तीन वर्षभन्दा बढी भइसकेको छ ।
यस्तै मन्त्रिपरिषद बैठकले विभिन्न सरकारी संस्थान र समितिका प्रमुखमा विभिन्न व्यक्तिलाई नियुक्त गरेको छ । बैठकले राष्ट्रिय विमा संस्थानको प्रशासकमा आश्विनीकुमार ठाकुर, राष्ट्रिय वाणिज्य बैंकको अध्यक्षमा रेवतबहादुर कार्की, अधिकार सम्पन्न एकीकृत बागमती सभ्यता समितिको अध्यक्षमा किशोर थापा र नेपाल टेलिकमको प्रबन्ध निर्देशकमा बुद्धिप्रसाद आचार्यलाई नियुक्त गर्ने निर्णय गरेको छ ।
मन्त्रिपरिषद्ले दाङ, सुर्खेत, कैलालीलगायतका जिल्लाका बाढी पहिरो प्रभावितहरुलाई वाणिज्य  तथा आपूर्ति मन्त्रालयले तयार पारेको प्रतिवेदनका आधारमा प्रभावकारी रुपमा राहत वितरण गर्ने तथा सगरमाथा आधार शिविरमा गएको पहिरोमा परी मृत्यु भएकाहरुका परिवारलाई आर्थिक सहायता उपलब्ध गराउने निर्णय पनि गरेको छ ।
