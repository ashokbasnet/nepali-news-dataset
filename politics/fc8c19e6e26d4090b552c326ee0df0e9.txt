एमालेकी एक महिला उम्मेदवारले गरिन् आत्महत्या

धादिङ, वैशाख २० – धादिङमा एक एमाले उम्मेदवारले आत्महत्या गरेकी छिन् । धुनीबेसी नगरपालिका वडा नं. ३ धादिङको दलिततर्फबाट महिला सदस्यमा उम्मेद्वारी दिनुभएकी विना मिजारले आत्महत्या गर्नुभएको हो । 
साविकको जीवनपुर–७ थुम्की घर भएकी मिजारले झुण्डिएर आत्महत्या गरेको जिल्ला प्रहरी कार्यालय धादिङले जनाइएको छ । वडा सदस्यमा उम्मेदवारी दर्ता गराएकी मिजारले नेकपा माओवादी केन्द्रको दबाब सहन नसकेर आत्महत्या गरेको हुन सक्ने एमालेका राजेन्द्र न्यौपानेले आरोप लगाउनुभएको छ । यसअघि पनि माओवादीले ज्यान मार्ने धम्की दिंदै आएको मिजारले बताउनुभएको न्यौपानेले जानकारी दिनुभएको छ । 
मिजारले एमालेबाट उम्मेदवारी दिने चर्चा चलेदेखि नै माओवादीका कार्यकर्ताहरुले पटक पटक फोन गरेर थर्काउने, धम्की दिने गरेको समेत न्यौपानेले बताउनुभयो । न्यौपानेका अनुसार मिजारले पहिलो संविधानसभा चुनावमा माओबादीलाई र दोस्रोमा एमालेलाई भोट हाल्नुभएको थियो । यसैले माओबादी कार्यकर्ता उहाँदेखि रुष्ट थिए ।
विना मिजारले किन आत्महत्या गरिन् भनेर घटनाको वास्तविकता पत्ता लगाउन अनुसन्धान भैरहेको जिल्ला प्रहरी कार्यालय धादिङका डिएसपि दिपेन्द्र पञ्जियार थारुले बताउनुभयो ।
