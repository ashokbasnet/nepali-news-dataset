आफ्नै नेतृत्वमा सरकार गठनको पहल थाल्ने काँग्रेसको निर्णय

सूर्यकुमार क्षेत्री/ उज्यालो । काठमाडौं, असार  ५ – नेपाली काँग्रेसले आफ्नो नेतृत्वमा राष्ट्रिय सहमतिको सरकार निर्माणका लागि पहल गर्ने निर्णय गरेको छ ।  राजनीतिक संकट लम्बिए खतरा हुने भन्दै काँग्रेसले सकै राजनीतिक दलसँग राष्ट्रिय सहमतिका लागि वार्ता र छलफल शुरु गर्ने निर्णय गरेको हो ।

 

१० महिना पछि पार्टी केन्द्रीय समितिको बैठकमा सहभागी नेता शेर बहादुर देउवा सहितको बैठकले ढिलो गरे आफैलाई घाटा हुने ठहर गर्दै छिटै बैकल्पिक प्रधानमन्त्री तय गरी दलहरुसँग परामर्श गर्ने निर्णय गरेको हो । बैठकमा सभापति सुशील कोइरालाले राष्ट्रपति डा. रामबरण यादवले कुनै पनि बेला सहमतिको लागि समय सीमा तोकिदिन सक्ने भन्दै त्यो भन्दा पहिले नै गम्भीरतापूर्वक लाग्नुपर्नेमा जोड दिएको सोतले जनाएको छ ।

स्रोतका अनुसार काँग्रेसले पहिलो परामर्श माओवादीसँग गर्नेछ । बैठकमा सभापति कोइरालाले आन्दोलन मात्रै गर्ने वार्ता र सहमतिमा नजादा पार्टीप्रति जनताको विश्वास घट्ने भएकाले अव ढिलो गर्न नहुने बताउनुभएको छ ।

बैठकले डिजेल र मट्टीतेलमा भएको मूल्य वृद्धि र नेपाल टेलिभिजनका कायम मुकायम महाप्रवन्धक दीपकमणी धिताललाई हटाएकोमा विरोध गरेको छ । बैठकले सरकार विरुद्ध असार २४ गते सम्मगर्ने आन्दोलन सशक्त बनाउने निर्णय पनि गरेको नेता केन्द्रीय सदस्य अर्जुननरसिंह केसीले जानकारी दिनुभयो ।

बैठकले आदिवासी जनजातिका ११ बुँदे माग सम्वोधन गर्न पहल गर्ने निर्णय पनि गरेको केसीले जानकारी दिनुभयो । यस्तै तरुण दल चितवनका तत्कालीन अध्यक्ष शिव पौडेल हत्यामा काँग्रेस चितवनका सभापति विकास कोइरालाको कमजोरी बारेको निर्णय गर्ने जिम्मा पदाधिकारीहरुलाई दिइएको छ ।
