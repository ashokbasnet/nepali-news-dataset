प्रधानमन्त्रीले संबोधन गर्दै, राजीनामा घोषणा गर्ने संभावना

काठमाडौ, मंसिर ७ – प्रधानमन्त्री डा.बाबुराम भट्टराईले बिहीबार वेलुकी राष्ट्रका नाममा सम्वोधन गर्दै हुनुहुन्छ । 

राजनीतिक गतिरोध अन्त्य नहुनुमा प्रधानमन्त्रीनै बाधक बनेको विपक्षीले आरोप लगाइरहेका वेला प्रधानमन्त्री भट्टराईले वेलुकी राष्ट्रका नाममा सम्वोधन गर्न लाग्नुभएको हो ।

 

सम्वोधनअघि बिहीबार दिउँसो मन्त्रीपरिषदको बैठक बस्दैछ । प्रधानमन्त्रीले राष्ट्रका नाममा सम्वोधन गरेर पदबाट हटेको घोषणा गर्ने मनस्थिति बनाएपनि सत्तारुढ संयुक्त लोकतान्त्रिक मधेशी मोर्चाले सरकारबाट वाहिरने विषयमा तिव्र असन्तुष्टी जनाएको छ ।

एकीकृत नेकपा माओवादी र संयुक्त लोकतान्त्रिक मधेशी मोर्चाको बैठकमा उपप्रधान एवं गृहमन्त्री विजयकुमार गच्छेदारले राजीनामा दिने विषयमा तिव्र असन्तुष्टी जनाउनुभएको श्रोतले बताएको छ । प्रधानमन्त्री निवास वालुवाटारमै सत्ता गठबन्धनबीच अनौपचारिक छलफल भएको छ ।

बिहीबार विहान एकीकृत नेकपा माओवादीको केन्द्रीय कार्यालयको बैठकमा प्रधानमन्त्रीले राजीनामा दिने विषयमा छलफल भएको थियो । बैठकपछि माओवादी नेता एवं अर्थमन्त्री वर्षमान पुन अनन्तले आफुहरुले राष्ट्रिय निकासका लागि गम्भीर पहल थाल्ने बताउनुभयो ।

प्रधानमन्त्रीको राजीनामा आउनेतर्फ संकेत गर्दै अनन्तले ठूलो दलको हैसियतमा वातावरण बनाउने गरी बिहीबार नै केही निर्णय लिने जानकारी दिनुभयो ।

भट्टराई २०६८ भदौ ११ गते नेपालको ३५ औँ प्रधानमन्त्रीमा निर्वाचित हुनुभएको हो । भट्टराई २०६५ सालमा माओवादी अध्यक्ष पुष्पकमल दाहाल प्रचण्डको नेतृत्वमा गठित सरकारमा अर्थमन्त्री हुनुहुन्थ्यो ।
