संविधानको मस्यौदा उँट जस्तो : विज्ञ

काठमाडौं, साउन ३ – संविधानको प्रारम्भिक मस्यौदा जस्ताको तस्तै संविधान बने त्यो संसारकै सबैभन्दा कठोर संविधान बन्ने भन्दै विभिन्न क्षेत्रका विज्ञले चिन्ता व्यक्त गरेका छन् । रिपोर्टर्स क्लब नेपालले काठमाडौंमा गरेको साक्षात्कारमा उनीहरुले प्रारम्भिक मस्यौदा संविधानको रुपमा नभई फेहरिस्त भएको उँट जस्तो दस्तावेज भएको आरोप लगाएका छन् ।
नेपाल बार एसोसिएनका महासचिव सुनिल पोख्रेलले सात वर्ष लगाएर बनाएको मस्यौदा यस्तो आउँछ भन्ने आफूले कल्पना समेत नगरेको बताउँदै अहिलेको मस्यौदा नै संविधानको रुपमा आए त्यो संसारकै सबैभन्दा कठोर संविधान हुने बताउनुभयो ।
यसअघिका संविधानमा रहेका  समस्या पनि मस्यौदाले सम्बोधन गर्न नसकेको उहाँको भनाई छ । मस्यौदामा न्यायपालिकाको कार्य सम्पादन चुस्त हुने खालको व्यवस्था नगरिए तथा पुरानै व्यवस्थालाई कायम राखिएकोले जिम्मेवार र स्वतन्त्र न्यायपालिकाको कल्पना गर्न नसकिने पोख्रेलको भनाई छ ।
कार्यक्रममा बोल्दै इन्सेकका अध्यक्ष सुवोधराज प्याकुरेलले अहिलेको मस्यौदा संविधान जस्तो नभई फेहरिस्तको सूचि भएको बताउँदै संविधानमा सबै कुरा समेट्ने प्रयासले संविधानलाई नै उट जस्तो बनाएको दाबी गर्नुभयो । पूर्व गर्भनर दिपेन्द्रबहादुर क्षेत्रीले खेतीको समय र ४० लाख यूवा विदेशीएकाले मस्यौदामा सुझाव दिन दुई दिनको समय अपर्याप्त हुने बताउनुभयो । उहाँले समाजवादको आधार तय गर्ने तथा सरकार, सहकारी र निजी क्षेत्रको सहकार्यमा नागरिकलाई आर्थिक शोषणमुक्त गर्ने कुरा काल्पनिक भएको बताउनुभयो ।
मानवअधिकारकर्मी चरण प्रसाईले अस्पष्ट, नागरिकले नबुझ्ने तथा निल्नु न ओकल्नु जस्तो मस्यौदा भएको भन्दै मस्यौदा मानवअधिकार मैत्री नभएको टिप्पणी गर्नुभयो ।
आदिबासी जनजाति अधिकारका अभियन्ता डा. ओम गुरुङले राम्रो संविधान बनाउने नियत र समय नै नभएकोले सुझाव संकलन नाटक मात्रै भएकोले आफूहरुले सुझाव दिए पनि त्यो सुझावको सुनुवाइ होला जस्तो नलागेको बताउनुभयो । परराष्ट्र मामिलाका जानकार निश्चलनाथ पाण्डेले सबै कुरा समेट्न खोज्दा मस्यौदा नै अस्पष्ट भएको बताउनुभयो ।
