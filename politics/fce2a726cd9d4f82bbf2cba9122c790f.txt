मुलुकको पछिल्लो अवस्थाप्रति पूर्व राजा चिन्तितः थापा

काठमाडौं, मंसिर ९ — राष्ट्रिय प्रजातन्त्र पार्टी नेपालका अध्यक्ष कमल थापाले मुलुकको पछिल्लो अवस्थाप्रति पूर्व राजा ज्ञानेन्द्र चिन्तित रहेको बताउनुभएको छ । शुक्रवार  रिपोर्टर्स क्लबमा भएको साक्षात्कारमा अध्यक्ष थापाले पूर्व राजा ज्ञानेन्द्रसँग आफ्नो नियमित भेटवार्ता भईरहेको जानकारी दिँदै मुलुकको पछिल्लो अवस्थाप्रति पूर्व राजा चिन्तीत रहेको बताउनुभएको हो । 

 

‘मेरो उहाँसँग नियमित भेट भैरहेको छ’, थापाले भन्नुभयो, ‘मुलुकको पछिल्लो अवस्थाप्रति उहाँ निकै चिन्तित रहेको मैले पाएको छु ।’ पूर्व राजाले नेपाली जनताले आफ्नो मतमार्फत गर्ने फैसला आफूलाई स्विकार हुने र नेपाली जनताले चाहेमा राजतन्त्र फेरि पुर्नस्थापना हुने बताउने गरेको थापाले बताउनुभयो । 

 

कार्यक्रमा बोल्दै थापाले राप्रपा  र राष्ट्रिय जनशक्ति पार्टीलाई एकीकरणका लागि खुल्ला आव्हान समेत गर्नुभएको छ । अध्यक्ष थापाले मुलुकमा शसक्त वैकल्पिक राष्ट्रवादी प्रजातन्त्रवादी शक्तिको आवश्यकता रहेको भन्दै एकीकरणको आव्हान गर्नुभयो । एकताको आधार संवैधानिक राजतन्त्र हुने थापाको तर्क थियो । 

 

प्रमुख तीन दल र मधेसवादी दलहरुबीच भएको सात बुँदे सम्झौता औचित्यहिन र असफल सावित भईसकेको थापाको दावी छ । उहाँले राज्यपुर्नसंरचना आयोग गठनको प्रक्रिया प्रति आपत्ति जनाउनुभयो । संयोजक विहीन आयोगलाई उहाँले टाउको नभएको मुर्कट्टाको संज्ञा दिनुभयो । 

 

संविधानसभाको म्याद थप्नुको साटो ताजा जनादेशमा जानु पर्ने थापाको भनाई छ ।
