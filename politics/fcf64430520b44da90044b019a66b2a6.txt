एमालेको पैदल यात्रा सुरु

दुर्गाप्रसाद शर्मा/उज्यालो । पर्वत, बैशाख ६ - पोखरामा शुक्रबार हुने नेकपा एमालेको भ्रातृसंगठन अखिल नेपाल महिला संघको छैठौ राष्ट्रिय सम्मेलन र एमालेको क्षेत्रीय आमसभामा भाग लिन पर्वतका एमाले कार्यकर्ताले पदयात्रा शुरु गरेका छन । पर्वत र म्याग्दीको सिमानामा पर्ने वारीबेनी बजारबाट बुधबार बिहानदेखि एमालेका कार्यकर्ताले पैदल यात्रा शुरु गरेका हुन ।

 

नेकपा एमालेले क्षेत्रीय शक्ति प्रर्दशन गर्ने कार्यक्रमको रुपमा पोखराको अमरसिंह चोकमा हुने आमभसामा भाग लिन र शान्ति तथा संबिधानको पक्षमा जनमत निर्माण गर्न पैदल यात्रामा हिंडेको पदयात्रा टोलीका संयोजक एमाले पर्वतका प्रचार बिभाग प्रमुख लालबहादुर अधिकारीले बताउनुभयो । पैदल यात्रा टोलीलाई सदरमुकाम कुस्माबजारमा जिल्ला नेताहरुले स्वागत गरेका छन भने कुस्माबाट समेत पैदलयात्री थपिएर पोखरा तर्फ लागेका छन ।

आसभामा भाग लिनका लागि पर्वतको मध्य दक्षिणमा पर्ने कार्किनेटाबाट बिहीबार अर्को टोलीइ समेत पैदल यात्रामा निस्कने एमाले पर्वतका अध्यक्ष बिकास लम्सालले जानकारी दिनुभयो ।    आमसभा भन्दा तीन दिन पहिलेबाट कार्यकर्ता र शुभचिन्तकहरु पैदलयात्रा गरेर पोखरा तर्फ हिडेका कार्यकर्ताले बिच बिचमा कोणसभा तथा आमसभाको प्रचार गर्दै पोखरा पुग्ने लम्सालले बताउनुभयो ।
