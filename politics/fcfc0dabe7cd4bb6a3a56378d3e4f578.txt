सार्वभौमिकताको रक्षा गर्न सबै राष्ट्रवादी एक हुनुपर्नेमा दलका नेताको जोड

काठमाडौं, असोज २६ – विभिन्न दलका नेता तथा सरोकारवालाहरुले मुलुकको सार्वभौमिकताको रक्षाका लागि सबै राष्ट्रवादी एक हुनु पर्नेमा जोड दिएका छन् ।
नेपाली कांग्रेसका नेता खुमबहादुर खड्का, नेकपा–माओवादीकी नेतृ पम्फा भुषाल तथा राप्रपाका नेता राजेश्वर देवकोटाले एउटै मञ्चमा उभिएर राष्ट्रवादी शक्तिको एकतामा  जोड दिएका हुन् ।
राष्ट्रवादी मञ्चले आइतबार काठमाडौंमा गरेको कार्यक्रममा कांग्रेस नेता खड्काले नेपाली राजनीतिमा बाह्य प्रभाव बढ्दै गएको भन्दै मुलुकलाई विखण्डनबाट जोगाउन सबै राष्ट्रवादी एक हुन आवश्यक रहेको बताउनुभयो । उहाँले संविधान निर्माणमा दलहरुको हठ र पार्टीगत अडानका कारण मुलुकको अखण्डता संकटमा पर्दै गएको बताउनुभयो ।
यस्तै नेकपा–माओवादीकी नेतृ भुषालले संविधानसभाबाट सबै वर्ग, समुदाय र जातजातिको भावना समेटिने संविधान बन्नै नसक्ने दाबी गर्नुभयो । राप्रपाका नेता राजेश्वर देवकोटाले मुलुकको राष्ट्रिय अखण्डताभन्दा ठूलो केहि नहुने भन्दै राष्ट्रिय अखण्डता, सार्वभौमिकता र स्वतन्त्रतामा कतैबाट पनि कुनै किसिमको हस्तक्षेप हुन नदिन राष्ट्रवादी शक्तिहरु एक ठाउँमा उभिनुपर्ने बताउनुभयो ।
