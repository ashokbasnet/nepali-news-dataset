शिक्षामन्त्री पोखरेल बने चार बालबालिकाका अभिभावक

शैलेन्द्र महतो/उज्यालो ।
धनुषा, वैशाख ५ – शिक्षा तथा विज्ञान प्रविधि मन्त्री गिरीराजमणि पोखरेल धनुषाका चार बालबालिकाको अविभावक बन्नु भएको छ ।
नयाँ शैक्षिक सत्रको विद्यालय भर्ना अभियान अन्तर्गत मन्त्री पोखरेलले बुधबार धनुषाको धनुषाधाम नगरपालिका–९, मा रहेको उच्च मावि मुलाबारीमा चार बालबालिकाको अभिभावक बनेर बालबालिकालाई विद्यालय भर्ना गराउनुभएको हो ।

धनुषाधाम नगरपालिका–९, बस्ने नयनबहादुर बिककी ५ वर्षकी छोरी अर्चना बिक, कृष्ण अधिकारीकी ५ वर्षकी छेरी रेखा अधिकारी, पर्शुराम बिकका ५ वर्षकी छोरी चुनाकुमारी बिक र धनुषाधाम–८, बस्ने दीलिप साहकी ५ वर्षकी छोरी हिरा साहलाई मन्त्री पोखरेलले विद्यालय भर्ना गराउनु भएको हो ।
विद्यार्थी भर्ना गराउँदै मन्त्री पोखरेलले शतप्रतिशत बालबालिका विद्यालयमा पढ्न ५ महिना भित्र अनिवार्य शिक्षा ऐन बनाएर आउँदो वर्षदेखि लागू गर्ने तयारीमा रहेको बताउनुभयो ।
माध्यमिक शिक्षालाई जीवनउपयोगी शिक्षाको रुपमा विकास गर्न माविस्तरमा सीप तथा प्रविधिमुलक शिक्षा सम्बन्धी पाठ्यक्रम लागू गर्ने तयारीमा रहको मन्त्री पोखरेलले बताउनुभयो । ‘अब कमसे कम मावि शिक्षा पढिसकेपछि हरेक विद्यार्थीमा एउटा सीप होस्’, मन्त्री पोखरेलले भन्नुभयो, ‘शिक्षा पछि उसले कुनै काम गरेर जीवीकोपार्जन गर्न सकोस ।’
उहाँले प्रत्येक बालबालिका विद्यालयसम्म पढ्न पाउनु पर्नेमा अविभावक र जनप्रतिनिधि विशेष जिम्मेवार हुनु पर्ने समेत बताउनुभयो । नयाँ शैक्षिक सत्र वैशाख १४ गतेसम्म विद्यालय जान उमेर पुगेका र विद्यालय जान बञ्चित रहेको हरेक बालबालिकालाई विद्यालयमा भर्ना गराउन मन्त्री पोखरेलले सबै पक्षसँग आग्रहसमेत गर्नुभयो ।
