नयाँ संविधानको प्रारम्भिक मस्यौदा संविधानसभा बैठकमा पेश हुँदै

काठमाडौं, असार १४ – नयाँ संविधानको प्रारम्भिक मस्यौदा सोमबार संविधानसभा बैठकमा पेश हुँदैछ । संविधान मस्यौदा समितिको पूर्ण बैठकले आइतबार पारित गरेको मस्यौदा दिउँसो बस्ने संविधानसभाको बैठकमा पेश हुनेछ । 
गएको जेठ २९ गतेको संविधानसभाको बैठकले मस्यौदा समितिलाई पहिलो मस्यौदा तयार पारेर संविधानसभामा पेश गर्न निर्देशन दिएको थियो । मस्यौदा तयारीको काम १५ दिनभित्र पूरा गर्नु गाह्रो भएपनि समितिका सदस्य, पाँचवटा उपसमितिबाट प्राप्त प्रतिवेदन र सचिवालयको सहयोगले तोकिएको अवधिमै पुरा भएको समितिका सभापति कृष्णप्रसाद सिटौलाले बताउनुभयो ।
मस्यौदाका कतिपय बुँदामा फरक मत  र  सुझाव पनि रहेका र तिनलाई पनि अनुसूचीको रूपमा मस्यौदामा समावेश गरिएकोे उहाँले जानकारी दिनुभयो । भावी संविधानको सात अनुुसूची, ३७ भाग र २ सय ९६ धारासहितको संविधानको पूर्ण खाका समितिले पारित गरेको हो ।
चार दलबीच गएको जेठ २५ गते भएको १६ बुँदे सहमतिका आधारमा संविधानको खाका तयार पारिएको हो । न्यायाधीशको पुनर्नियुक्ति, सविधान संशोधन, बहुलवाद, जिल्लाको संरचना, नागरिकतालगायत विषयमा दलहरुबीच अझै कुरा मिल्न सकेको छैन ।
