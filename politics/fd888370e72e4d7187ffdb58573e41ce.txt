नेविसंघले अब कहिल्यै बन्द हड्ताल नगर्ने

भक्तपुर, वैशाख ६ - नेपाल विद्यार्थी संघका सभापति एवं सभासद रञ्जित कर्णले देशमा जस्तो सुकै परिस्थिति आए पनि नेबिसंघले अबका दिनमा कुनै पनि खालको बन्द हडताल नगर्ने घोषणा गर्नुभएको छ ।
नेपाल विद्यार्थी संघको ४४ औं स्थापना दिवसको अवसरमा नेविसंघ भक्तपुर २ नम्वर क्षेत्रीय समितिले भक्तपुरमा गरेको गोष्ठीमा वोल्दै कर्णले भन्नुभयो ‘देशमा जस्तोसुकै परिस्थिति आएपनि अब नेविसंघले वन्द हड्ताल जस्ता विद्यार्थी र देशलाई अप्ठ्यारो पर्ने कुनै पनि गतिविधी गर्दैन ।’
उहाँले अबका दिनमा नेविसंघले देश र विद्यार्थीको हक हितको निमित्त काम गर्ने बताउँदै यसको नेतृत्व गर्नसक्ने नेतृत्वको संघमा आवश्यकता रहेको औल्याउनुभयो । नेपाल विद्यार्थी संघको महाधिवेशन अव छिटै हुने वताउदै उहाँले नेविसंघ भित्रका विवाद समाधान गर्दै छिटै महाधिवेशनमा जाने उल्लेख गर्नुभयो ।
कार्यक्रम उहाँले अवका दिनमा नेपाल विद्यार्थी संघले देशमा जारी संक्रमणको अन्त्य र नयाँ नेपालको सपना पूरा गर्नका लागि नेपाली कांग्रेसको नेतृत्वबाटै लोकतान्त्रिक संविधान जारी गर्न भूमिका निर्वाह गर्ने बताउनुभयो । केही दलले संविधान निर्माणको काममा भाँजो हाल्न खाजेको आरोप लगाउँदै उहाँले यसका बिरुद्ध नेपाल विद्यार्थी संघले खबरदारी गर्ने बताउनुभयो ।
कार्यक्रममा सभासद रामेश्वर ढुङ्गेलले देश परिर्वतनमा विद्यार्थीको भुमिकाको चर्चा गर्दै नेविसंघको महाधिवेशनको लागि एकमत भएर काम गर्न अनुरोध गर्नुभयो । कार्यक्रममा भक्तपुर जिल्ला सभापति गणेशमान चक्रधर, नेविसंघका पुर्व महामन्त्री जितजंग बस्नेत, केन्द्रिय सदस्य दुर्लभ थापा, भक्तपुर क्षेत्र नंम्वर १ का सभापती कृष्णलाल भंडेलले समय मै संविधान निर्माण गर्नका लागि दबाब सृजना गर्नुपर्नेमा जोड दिनुभयो ।
