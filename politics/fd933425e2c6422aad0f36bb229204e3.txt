‘मुख्य तीन दल संघीयता बिनाको संविधान जारी गर्ने षड्यन्त्रमा’

जनकपुरधाम, चैत २४ – मधेशी जनअधिकार फोरम नेपालकका अध्यक्ष उपेन्द्र यादवले मुख्य तीन दल संघीयता बिनाको संबिधान जारी गर्ने षड्यन्त्रमा लागेको आरोप लगाउनुभएको छ । शुक्रबारदेखि जनकपुरमा सुरु पार्टीको राष्ट्रिय सम्मेलनको उद्घाटन गर्दै अध्यक्ष यादवले मुख्य तीन दल संघीयताका सबैभन्दा ठुला बिरोधी भएको बताउनुभयो ।

 

‘खास गरी एमाले, काँग्रेस र माओवादी संघीयता बिनाको संबिधान जारी गर्ने षड्यन्त्रमा लागेका छन्’, यादवले भन्नुभयो, ‘ठुला भनिने दलले  संघीयता नै चाहेका छैनन् ।’ यादवले प्रमुख दलले समय खेर फालेर संविधानसभा बिघटन गर्ने षडयन्त्र गरिरहेको आरोप लगाउनुभयो ।  

संघीयता बिनाको संविधानको कुनै औचित्य नभएको भन्दै यादवले यस्तो संविधान जारी भएमा नेपाली जनताले स्वीकार नगर्ने ठोकुवा गर्नुभयो । स्वायत्त मधेश प्रदेश सहितको संघीयता भएको संबिधान जारी नगरिए फोरम नेपालले संघर्ष सुरु गर्ने उहाँले चेतावनी दिनुभयो ।

यादवले मधेशी दलहरुसँग भएका सहमति कार्यायन्वयन गर्न सरकारले आलटाल गरेको भन्दै मधेश आन्दोलनका मुद्दा सम्बोधन गर्न माग गर्नुभयो । विगतका सहमति कार्यान्वयन नगरि संबिधान जारी गरिए मधेशमा ठुलो विद्रोह हुने उहाँले चेतावनी दिनुभयो ।
