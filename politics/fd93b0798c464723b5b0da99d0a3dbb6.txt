नयाँ संविधानले आन्दोलनका उपलब्धिलाई संस्थागत गर्ने उपप्रधानमन्त्री सिंहको भनाई

काठमाडौं, माघ २४ – उपप्रधान तथा स्थानीयविकास मन्त्री प्रकाशमान सिंहले नयाँ संविधानमार्फत संघीयता, धर्मनिरपेक्षता, समावेशी लगायत आन्दोलनका सबै उपलब्धिलाई संस्थागत गरिने बताउनुभएको छ ।
शहिद भीमनारायण स्मृति प्रतिष्ठानले शनिबार काठमाडौंमा गरेको कार्यक्रममा उपप्रधान तथा स्थानीयविकास मन्त्री सिंहले आन्दोलनको बलमा नै संविधानसभाको निर्वाचन भएको भन्दै  नयाँ संविधानमार्फत आन्दोलनका सबै उपलब्धि संस्थागत गरिने बताउनुभयो ।
उहाँले संघीयता, धर्मनिरपेक्षता र समावेशीताबाट कुनै पनि दल पछाडि फर्किन नसक्ने बताउनुभयो । उहाँले प्रश्नावली प्रस्ताव समिति गठन भए पनि सहमतिको ढोका बन्द नभएको भन्दै एमाओवादीलाई समितिमा आउन आग्रह गर्नुभयो ।
उपप्रधानमन्त्री तथा स्थानीयविकास मन्त्री सिंहले नागरिकसामु गरेको प्रतिबद्धता अनुसार माघ ८ गते संविधान जारी गर्न नसके पनि अब जतिसक्दो चाँडो संविधान बनाएर मुलुकलाई आर्थिक विकासको बाटोमा लानेतर्फ सबै दल गम्भीर हुनुपर्ने बताउनुभयो ।
