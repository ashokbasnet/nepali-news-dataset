अधिकारी दम्पतीको जीवन रक्षा गर्नु राज्यको दायित्व : केसी

काठमाडौं, भदौ १९ - नेपाली काँग्रेसका नेता अर्जुन नरसिंह केसीले आफ्ना छोराको हत्यामा संलग्नलाई कारवाहीको माग राखी आमरण अनसनमा बसेका गोरखा फुजेलका नन्दप्रसाद अधिकारी र गंगामाया अधिकारीको जीवन रक्षा गर्नु राज्यको कर्तब्य भएको भन्दै सत्य निरुपण आयोग नबन्दासम्म दोषिमाथिको कारवाही प्रक्रिया अघि बढाउनु पर्ने बताउनुभएको छ ।
अधिकारी दम्पतीको अनसनले अन्तर्राष्ट्रिय जगमै नेपालका राजनीतिक दलहरुको छविलाई कमजोर बनाएको भन्दै पछि सत्य निरुपण आयोगले हेर्ने गरी अहिले कारवाही प्रक्रिया अगाडि बढाउन आग्रह गर्नुभयो । उहाँले भन्नुभयो ‘अधिकारी दम्पतीको छोराको हत्यारालाई राज्यले तत्काल पक्राउ गरेर कारवाही अघि बढाउनु पर्छ ।’
केसीले संविधानका धेरै अन्र्तबस्तुलाई टुङ्ग्याउनु पर्ने भएकोले सबैलाई निर्वाचनमा ल्याउन सरकार परिवर्तन र निर्वाचनको मिति परिवर्तन बाहेकका सबै विषयमा खुल्ला भएर छलफल गर्न तयार रहेको स्पष्ट पार्दै बार्ताबाट समस्याको समाधान खोज्न आग्रह गर्नुभयो ।
संविधानको अन्र्तबस्तुमा असहमति रहेकै कारण चार वर्षसम्म पनि संविधान बन्न नसकेकोले अहिले आएर सहमति हुनै नसक्ने दावी गर्दै केसीले सहमति हुन नसकेका मुल मुल विषयहरुलाई अहिले नै जनमत संग्रहबाट टुङग्याउनु पर्ने धारणा राख्नुभयो । उहाँले भन्नुभयो ‘हामी जातीय राज्य मान्दै मान्दैनौ, यो विषयमा पछि पनि सहमति हुन सक्दैन, त्यसैले अहिलेनै जनमत संग्रहमा गएर छिनोफानो गरे राम्रो हुन्छ ।’
नेकपा संयुक्तका अध्यक्ष चन्द्रदेव जोशीले अनसनमा बस्ने ब्यक्तिको संविधान प्रदत्त अधिकार भएकोले त्यसलाई जवरजस्ती तोडाउन नपाईने बताउनुभयो ।
निर्वाचन नभई मुलुकको सार्वभौमिकता जोगाउन नसकिने भएपनि निर्वाचनलाई द्वन्द्वको जग बनाउन नहुने उहाँको धारणा थियो । चार दलले मुलुकलाई आफ्नो विर्ता ठानेकोले समस्या आएको आरोप लगाउँदै जोशीले उनीहरुवीचको सहमति मात्रै राष्ट्रिय सहमति कुनै पनि हालतमा मान्न नहुने बताउनुभयो ।
