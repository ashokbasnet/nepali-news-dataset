​अस्थायी टहरा बनाएर पठन पाठनका लागि बजेट छुट्याउन शिक्षा मन्त्रालयको आग्रह

काठमाडौं, वैशाख २७ – शिक्षा मन्त्रालयका अधिकारीहरुले भूकम्पबाट क्षति पुगेका विद्यालयमा अस्थायी टहरा बनाएर पठनपाठन सञ्चालन गर्न ठूलो रकम चाहिने भन्दै बजेटका लागि लबिङ गरिदिन सभासद्हरुसँग आग्रह गरेका छन् । व्यवस्थापिका संसद्को आइतबार सिंहदरबारमा बसेको महिला, बालबालिका, जेष्ठ नागरिक र समाज कल्याण समितिको बैठकमा शिक्षा मन्त्रालयका अधिकारीले बजेटका लागि लबिङ गरिदिन आग्रह गरेका हुन् । 
शिक्षा सचिव विश्वप्रकाश पण्डितले भूकम्पका कारण काभ्रे, सिन्धुपाल्चोक, नुवाकोट, धादिङ, गोरखा, दोलखा, रसुवालगायतका जिल्लाका अधिकांश विद्यालयहरु भत्किएको भन्दै ती विद्यालयमा अस्थायी कक्षाकोठा बनाएर पठनपाठन संचालन गर्न ठूलो बजेट चाहिने बताउनुभयो । उहाँले बजेट विना शिक्षा मन्त्रालयले पठनपाठन संचालन गर्न नसक्ने भन्दै बजेटका लागि सरकारमा लबिङ गरिदिन सभासद्हरुलाई आग्रह गर्नुभयो । 
भूकम्पका कारण काठमाडौं उपत्यका र आसपासका जिल्लामा झण्डै १० लाख बालबालिका पढ्ने विद्यालयहरु ध्वस्त भएको संयुक्त राष्ट्रसंघीय बालकोष (युनिसेफ) ले जनाएको छ । विद्यालय भत्किएका कारण ११ वटा जिल्लामा पठन पाठन हुन सकेको छैन । महिला समितिले  विद्यालयहरुमा अस्थायी कक्षा कोठा निर्माणका लागि चाहिने बजेटका बारेमा छलफलका लागि अर्थमन्त्री डा. रामशरण महत र शिक्षामन्त्री चित्रलेखा यादवलाई बैठकमा बोलाउने निर्णय गरेको छ ।
