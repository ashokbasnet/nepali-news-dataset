रुपान्तरित व्यवस्थापिका–संसदको पहिलो बैठक बस्दै

काठमाडौं, असोज १५ – रुपान्तरित व्यवस्थापिका–संसदको पहिलो बैठक बस्दैछ  । बैठक शुक्रबार दिउँसो १ बजे नयाँ बानेश्वरमा बोलाइएको छ  । सचिवालयका सहायक प्रवक्ता सुदर्शन कुइँकेलका अनुसार शुक्रबारको बैठकमा राष्ट्रपतिले अधिवेशन आह्वान सम्बन्धमा पठाएको पत्र वाचन गर्नेे बाहेक अरु कार्यसूची तय भैसकेको छैन ।    
नेपालको संविधानअनुसार व्यवस्थापिका–संसदको अधिवेशन सुरु भएको एक हप्ताभित्र नयाँ प्रधानमन्त्रीको चयन गर्नुपर्ने व्यवस्था छ  । संविधानको धारा २९८ अनुसार सात दिनभित्र राजनीतिक सहमतिका आधारमा प्रधानमन्त्रीको निर्वाचन सम्पन्न गरिने छ  । त्यसो हुन नसकेमा संसदमा कायम रहेका सम्पूर्ण सदस्य सङ्ख्याको बहुमतका आधारमा प्रधानमन्त्री निर्वाचत हुने प्रावधान छ  ।
यस्तै अधिवेशन चालु रहेको अवस्थामा एक महिनाभित्र राष्ट्रपति तथा उपराष्ट्रपतिको नयाँ निर्वाचन हुने व्यवस्था भए पनि राष्ट्रपति र उपराष्ट्रपतिले कोसमक्ष राजीनामा दिने भन्ने कुनै पनि प्रस्ट प्रावधान नभएका कारण समस्या परेको छ  । अधिवेशन सुरु भएको २० दिनभित्र सभामुख र उपसभामुखको चयन गर्ने संवैधानिक प्रावधान छ  ।
राष्ट्रपति तथा उपराष्ट्रपति एवं सभामुखको चयनका लागि नयाँ नियमावली बनाउनुपर्ने अवस्था रहेकाले त्यसको आवश्यक तयारी गरिएको संसद सचिवालयले जनाएको छ  । संविधानमा राजीनासम्बन्धी प्रावधान नभएका कारण नयाँ नियमावली बनाएर अप्ठ्यारो हटाउने तयारी गरिएकाले केही दिनभित्रै मुलुकले नयाँ प्रधानमन्त्री पाउने छ  ।
यस्तै संविधान जारी प्रक्रियामा असन्तुष्टि व्यक्त गर्दै तराई–मधेसमा आन्दोलन गर्दै आएका राजनीतिक दलको मागअनुसार संविधान संशोधनको प्रक्रियासमेत सुरु गर्ने तयारी छ ।
