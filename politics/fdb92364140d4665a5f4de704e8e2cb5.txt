प्रचण्ड फर्किएपछि छलफलले गति लिंदै

काठमाडौं, कात्तिक २८ - अवरुद्ध संविधान निर्माण प्रक्रियालाई अघि बढाउने विषयमा दलहरु शुक्रबार छलफलमा जुट्दैछन् । केही दिनदेखि क्रियाशिल हुन नसकेको संवैधानिक राजनीतिक संवाद तथा सहमति समितिको बैठक शुक्रबार बस्दैछ । यसबाहेक मुख्य तीन दलबीच पनि औपचारिक तथा अनौपचारिक छलफल हुने कार्यक्रम छ ।
रोल्पा पुगेका एकीकृत नेकपा माओवादीका अध्यक्ष पुष्पकमल दाहाल प्रचण्ड पनि छलफलकै लागि भ्रमण छोट्याएर बिहिबार काठमाडौं आइपुग्नुभएको छ । कांग्रेस, एमाले लगायतका सत्तारुढ दलले साझा धारणा पेश गरेलगत्तै बढेको अविश्वास र असमझदारी हटाउन शुक्रबारको छलफल महत्वपूर्ण हुने नेताहरुले बताएका छन् ।
१० प्रदेशको अडानमा रहेको एकीकृत माओवादीले यसमा आफु लचक हुने संकेत गरिसकेको छ भने कांग्रेस र एमालेले पनि सकभर सहमतिबाटै संविधान बनाउने बताउँदै आएका छन् ।
