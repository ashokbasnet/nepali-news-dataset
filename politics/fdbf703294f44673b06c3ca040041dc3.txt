आज सहमतिलाई अन्तिम रुप दिने दलहरुको तयारी

काठमाडौ, फागुन १२ – प्रधान्यायाधीशको नेतृत्वमा चुनावी सरकार गठन गर्ने यसअघिको सहमतिलाई औपचारिक रुप दिने प्रयास स्वरुप मुख्य दलको बैठक बस्दैछ ।

शनिबार बिहान नौ बजे अन्तर्राष्ट्रिय सम्मेलन केन्द्र नयाँ बानेश्वरमा एकीकृत नेकपा माओवादी, नेपाली कांग्रेस, नेकपा एमाले र संयुक्त लोकतान्त्रिक मधेसी मोर्चाका शीर्ष नेताहरु छलफलमा जुट्ने भएका हुन् ।

एमाले शीर्ष नेताहरु काठमाडौ बाहिर भएकाले शुक्रबार बस्ने भनिएको बैठक स्थगित भएको थियो । शनिबारको बैठकले यसअघि भएको सहमतिलाई अन्तिम रुप दिने नेताहरुले बताएका छन् । लडाकुहरुको दर्जा निर्धारण, सत्य निरुपण तथा मेलमिलाप आयोग र मतदाता नामावलीको विषयमा दलहरुबीच अझै सहमति हुन सकेको छैन ।

शनिबार बैठकमा सहमति हुन बाँकी विषय र सहमति कार्यान्वयनमा ल्याउने प्रक्रियाबारे छलफल हुनेछ । मुख्य दलबीच जेठ २२ मा चुनाव गर्ने गरी प्रधानन्यायाधीशको नेतृत्वमा चुनावी सरकार गठन गर्न सहमति भएपनि त्यसले औपचारिकता पाउन सकेको छैन ।
