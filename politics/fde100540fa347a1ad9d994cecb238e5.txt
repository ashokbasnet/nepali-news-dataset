केही हप्तामै संविधान जारी गर्न सकिन्छ : भट्टराई

काठमाडौं, जेठ २२ – एकीकृत नेकपा माओवादीका नेता डा. बाबुराम भट्टराईले प्रदेशको सीमांकन र संख्यामा सबै दल लचिलो हुनुपर्ने भन्दै त्यसो भएमा केही हप्ताभित्रै संविधान जारी हुने दाबी गर्नुभएको छ ।
एमाओवादी नेता डा. भट्टराईले शुक्रबार दिउँसो ललितपुरको सानेपास्थित आफ्नै निवासमा पत्रकार सम्मेलन गरी सीमांकन र संख्यामा सहमति भए छोटो विधिबाट संविधान जारी गर्न सकिने बताउनुभयो ।
उहाँले भूकम्पका कारण नागरिक संविधानका विषयमा सुझाव दिने मनस्थितिमा नरहेकाले मस्यौदा नागरिककोबीचमा लान आवश्यक नरहेको भन्दै प्रत्येक धारालाई मतदान गरेर टुंग्याउने नियमावली निलम्बन गरी सिंगो संविधान नै एकमुष्ट पारित गर्न सकिने बताउनुभयो ।
एमाओवादीका नेता डा. भट्टराईले निर्वाचन प्रणाली अन्तर्गत प्रत्यक्षतर्फ ६० र समानुपातिकतर्फ ४० प्रतिशत सीट राख्ने सैद्धान्तिक सहमति भैसकेको भन्दै प्रमुख दलहरुबीच हुने सहमतिलाई संवैधानिक राजनीतिक संवाद तथा सहमति समितिबाट अनुमोदन गरिने बताउनुभयो ।
उहाँले भूकम्पबाट क्षतिग्रस्त भएका संरचनाको पुनःनिर्माणका लागि मन्त्रीपरिषद जत्तिकै अधिकार सम्पन्न पुनःनिमाण प्राधिकरण गठन गर्नुको विकल्प नरहेको बताउनुभयो । उहाँले राष्ट्रिय योजना आयोगले प्रस्ताव गरे अनुसार गठन आदेश अनुरुप आयोग गठन गरिए त्यो आयोग तलब भत्ता खाने तर काम नगर्ने निकायमा परिणत हुने बताउनुभयो ।
एमाओवादी नेता डा. भट्टराईले पुनःनिमाणको काम छिटो छरितो रुपमा गर्नका लागि सबै प्रमुख दलहरुको संलग्नतामा राष्ट्रिय सरकार गठन गरिनुपर्ने भन्दै सरकारको नेतृत्वका विषयमा दलहरुबीच छलफल हुन बाँकी रहेको बताउनुभयो ।
