मध्यपहाडी लोकमार्ग निर्माणसँगै समृद्धिको ढोका खुल्यो : राज्यमन्त्री गुरुङ

प्रकाश धौलाकोटी/उज्यालो
तेह्रथुम, मंसिर ९ – भौतीक पूर्वाधार तथा यातायात राज्यमन्त्री सीता गुरुङले मध्यपहाडी लोकमार्गको निर्माणसँगै तेह्रथुम जिल्लाको विकास र समृद्धिको ढोका खुलेको बताउनुभएको छ । लोकमार्गले जिल्लाको पूर्वी आठराई देखि पश्चिमी छथर क्षेत्र सम्मलाई एकसाथ जोडेकाले सडकसँगै विकास समृद्धि समेत भित्रिएको उहाँले बताउनुभयो ।
 
शनिबार आठराई गाउँपालिकाका विभिन्न वडाहरुमा कार्यकर्ता भेटघाटका क्रममा नेतृ गुरुङले अहिले लोकमार्गसँग जोडिएर जिल्लाभरि शाखा सडकहरु निर्माण भएसँगै जिल्लाबासीलाई सडकको भोक मेटिदै गएको धारणा राख्नुभयो ।
नेतृ गुरुङले अब जिल्लामा निर्माण भइरहेका सडकको स्तरोन्नती र कालोपत्रेको काम अगाडि बढाउनुपर्ने आवश्यकता रहेको बताउनुभयो । दक्षिण एसियाकै अग्लो ह्यात्रुङ झरना भएकाले पर्यटन प्रवद्र्धनका लागि सिमरादेखि इसिवु हुँदै ह्यात्रुङ झरना पर्यटन मार्ग निर्माण गर्न आपफूले पहल गर्ने बताउनुभयो । 
राज्यमन्त्री गुरुङले चालु आर्थिक वर्षभित्रै सम्पन्न हुनेगरी गुफा–श्रीजुङ–पौठाक–पोक्लाबाङ–सिमरा सडकको बहुवर्षे सडकको रुपमा डिपीआर गर्ने तयारी रहेको बताउनुभयो । उहाँले म्याङलुङ्ग–तमोर हुँदै राँके सडकको कालोपत्रेका लागि समेत डिपीआर भइसकेको बताउनुभयो ।
आफु राज्यमन्त्री हुँदा जिल्लाका लागि धेरै कामहरु गर्न इच्छुक भएपनि लगत्तै चुनाव आचारसंहिता लागेकाले काम गरेर देखाउन नपाएको बताउनुभएको छ ।
