निर्वाचन आयोगले समानुपातिकतर्फको सिट संख्या आज तय गर्ने

काठमाडौं, मंसिर १६ – निर्वाचन आयोगले आज समानुपातिक प्रणालीतर्फको सिट संख्या तय गरेर राजनीतिक दललाई जानकारी गराउने भएको छ ।
दिउँसोसम्ममा सिट संख्या तय गरेर दलहरुसँग संविधानसभा सदस्यको नाम माग्ने तयारी भएको निर्वाचन आयुक्त अयोधीप्रसाद यादवले जानकारी दिनुभयो ।
आयोगले एक हप्ताको समय दिएर बन्दसूचिमा रहेका उम्मेदवारमध्येबाट संविधानसभा सदस्य चयन गर्न पत्राचार गर्ने तयारी गरेको छ । त्यसरी प्राप्त नाम सच्याउनका लागि फेरि तीन दिनको समय दिइने आयोगले जनाएको छ ।
त्यसपछि मात्र निर्वाचन आयोगले सभासदको अन्तिम नामावली सार्वजनिक गर्नेछ । प्रत्यक्ष र समानुपातिक मत संख्याका आधारमा नेपाली कांग्रेसका १ सय ९६, नेकपा एमालेका १ सय ७५ र एकीकृत नेकपा माओवादीका ८० सभासद्ले संविधानसभामा प्रतिनिधित्व गर्नेछन् ।
संविधानसभामा ३१ दलको प्रतिनिधित्व हुने भएको छ ।
