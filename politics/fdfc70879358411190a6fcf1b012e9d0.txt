सहमतिमा स्थानीय तहको निर्वाचन मिति घोषणा गर्छौं : प्रधानमन्त्री

बाँके, असोज १५ – प्रधानमन्त्री पुष्पकमल दाहाल प्रचण्डले प्रमुख राजनीतिक दलको सहमतिमा स्थानीय तहको निर्वाचन मिति घोषणा गर्ने बताउनुभएको छ । ‘स्थानीय निकायको पुनर्संरचनाको काम सबै राजनीतिक दलको सहमतिमा हुन्छ’ प्रधानमन्त्री दाहालले भन्नुभयो, ‘पुनर्संरचनासँगै निर्वाचनमा पनि सबै दलको सहमति हुन्छ ।’ उहाँले विकास योजनाको गुणस्तर र पारदर्शितामा ध्यान दिन कर्मचारीहरुलाई निर्देशनसमेत दिनुभएको छ । 
‘राम्रो काम गर्ने कर्मचारीलाई सरकारले प्रोत्साहान गर्ने नीति लिएको  छ’  बाँकेको अगैया स्थित सिक्टा सिँचाइ आयोजनाको मूल बाँधको निरिक्षण पश्चात शनिबार बाँकेका कर्मचारीलाई निर्देशन दिँदै प्रधानमन्त्री दाहालले भन्नुभयो, ‘विकास आयोजनालाई निर्धारित समयभन्दा पहिले सम्पन्न गर्न युद्धस्तरका काम गर्न आवश्यक छ, यसका लागि  आयोजनाको गुणस्तर र पारदर्शीतामा ध्यान दिनुपर्छ ।’ प्रधानमन्त्री दाहालले बाँकेमा निर्माणाधिन सिक्टा सिँचाइ आयोाजनाको काम सन्तोषजनक भएपनि निर्धारित समयभन्दा पहिले सम्पन्न गर्न तीव्र गतिमा काम गर्नुपर्ने सुझाव दिनुभयो ।
प्रधानमन्त्री दाहालले अब देशमा सकारात्मक कुराको मात्र प्रतिस्पर्धा हुनुपर्नेमा जोड दिँदै विकास आयोजनाका लागि पैसा हुने तर खर्च नहुने परिपाटीले देश सँधै पछाडी परेको बताउनुभयो । राजनीतिक परिवर्तन भएपनि जनताको जीवनमा परिवर्तन हुने खालका काम गर्नुपर्ने प्रधानमन्त्री प्रचण्डको भनाई थियो ।
दसैँ तिहार जस्ता चाडपर्वको बेला कालोबजारी मौलाउने भन्दै प्रधानमन्त्रीले कालोबजारी नियन्त्रण गरी कडाईका साथ जनताको पक्षमा काम गर्न कर्मचारीलाई निर्देशनसमेत दिनुभयो । फरक प्रसंगमा प्रधानमन्त्री दाहालले बाँकेका बाढीपीडितलाई पनि भूकम्प पीडित सरह राहत प्रदान गर्ने आश्वासन दिनुभएको छ । दुई वर्षअघि बाँकेमा आएको बाढीबाट पीडित स्थानीय बासिन्दाले अझैसम्म पनि राहत पाउन सकेका छैनन् । गएको आर्थिक वर्षमा राहतका लागि अत्यन्त न्यून रकम आएपछि वितरण हुन नसकी फिर्ता भएको थियो ।
