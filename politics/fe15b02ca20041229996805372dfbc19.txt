आज एमालेले महत्वपुर्ण निर्णय गर्ने

काठमाण्डौ, मंसिर ७ - नेकपा एमालेको केन्द्रीय कमिटी बैठक आजदेखि शुरु हुँदैछ । संविधान सभाको म्याद, शासकीय स्वरुप र निर्वाचन प्रणाली लगायत समसामयिक राजनीतिक अवस्थाका बारेमा निर्णय लिन बैठक  बस्न लागेको हो । पार्टी कार्यालय बल्खुमा बिहान ११ बजे बस्ने बैठकले संविधानसभाको म्याद थप र मंसिर १४ पछि पार्टीको रणनीति र भूमिका लगायतका विषयमा साझा धारणा तय गर्ने केन्द्रीय सदस्य देवराज भारले जानकारी दिनुभयो । बैठकमा केन्द्रीय कमिटीमा मनोनयन, राष्ट्रिय प्रतिनिधि परिषद्को बैठक लगायतका विषयमा पनि  छलफल हुनेछ । 

 

नेपाली कांग्रेसमा अन्यौल 

उता, नेपाली कांग्रेसमा भने देउवा पक्षले केन्द्रीय कार्य समिति बैठक बहिष्कार गर्ने घोषणा गरेपछि नेपाली आज बस्ने तय भएको केन्द्रीय कार्य समिति बैठक अन्यौलमा परेको छ । समसामयिक राजनीतिक अवस्था, संविधानसभाको म्याद, सात बुँदे सहमतिको कार्यान्वयन लगायतका विषयमा  छलफल गर्न सभापति शुसिल कोईरालाले केन्द्रीय कार्य समिति बैठक बोलाउनु भएको हो । देउवा पक्षधर नेताहरुले पार्टी विवाद नमिलाईकन बैठक बोलाएको भन्दै सभापति कोईरालालाई भेटेर बैठक बहिस्कार गर्ने बताएका थिए । देउवा पक्षले  बहिस्कार गर्ने घोषणा गरेपछि काँग्रेस बैठक अन्यौलमा परेको कुरा केन्द्रीय सदस्य डाक्टर प्रकाशशरण महतले उज्यालोलाई बताउनु भयो । यसैबीच सहमतिका लागि सभापति कोईरालाले बिहानदेखि अनौपचारिक छलफल थाल्नु भएको छ ।
