कांग्रेस–एमालेको गृह कलह र बाग्लुङ–पर्वतका कालिपारे

बोमलाल गिरी/उज्यालो । काठमाडौं, फागुन १० - इन्द्र जिसीको कालीपारे दाई मेरो मायालाई नबिर्सनु है बोलको गीत निकै चर्चित छ । मुक्तिनाथमा मुहान रहेको कालीगण्डकी नदी बाग्लुङ र पर्वतको सीमाना हुँदै बग्छ ।
कालीगण्डकी वारी र पारी बस्ने दुई जिल्लाका बासिन्दाले एक अर्कालाई एउटै नामले पुकार्छन् । बाग्लुङका बासिन्दा नदी पारीका पर्वतेलाई कालीपारे भन्छन् भने पर्वतेहरु पनि आफ्नो पारी पट्टी बस्ने बाग्लुङेलाई कालीपारे नै भन्छन् ।
वारी पारी बस्ने दुवैथरीलाई आफूभन्दा अर्को नै कालीपारे जस्तो लाग्छ । बाग्लुङ घर भएका राष्ट्रिय जनमोर्चाका अध्यक्ष एवं सभासद् चित्रबहादुर केसीको नजरमा कांग्रेस–एमालेबीच देखिएको गृहमन्त्रालयको विवाद पनि पर्वते र बाग्लुङेहरुले एक अर्कालाई भन्ने गरेको ‘कालीपारे’ जस्तै हो । उखानटुक्का जोडेर भाषण गर्न सिपालु केसीले शुक्रबार संसदमा यसो भन्दा हल हाँसोले गुञ्जिएको थियो ।
सरकारको नेतृत्व गरिरहेको नेपाली कांग्रेसले सत्ता सहयात्री दल नेकपा एमालेलाई गृह मन्त्रालय दिँदै नदिएको बताईरहेको छ भने एमाले गृह आफूलाई दिएकै हो भनेर दावी गर्न छोडेको छैन ।
‘दुई पार्टी मिलेर सरकार बनाउने, २६ वटा मन्त्रालयलाई काँक्राका चिरा जस्तै गरेर बराबर बाँड्ने गरी अंशबण्डा भएको रहेछ’ केसीले भन्नुभयो, ‘अंशबण्डा त मिल्यो तर गृह मन्त्रालय कसले पाउने त्यो मिल्न सकेन, जसले कालीपारे दाईको झल्को दिन्छ ।’
प्रधानमन्त्री चयन भएको १३ दिन बितिसक्यो, तर मन्त्रिपरिषद विस्तार हुन नसक्दा मुलुक र आफूहरुले त्यही रमिता हेरिरहेको केसीको भनाई छ । केसीको प्रश्न छ, ‘गृहमन्त्रालय नदिने को हो ? लिने भनेको कसले हो ? नागरिकले के बुझ्ने ?’
अघिल्लो चार वर्षसम्म दलहरु सत्ताकै लागि झगडा गरे, संविधान बनाउने कुरा गौण भयो । अहिले पनि मुलुक त्यति तिर गइरहेको छ । कांग्रेस र एमालेको नकारात्मक प्रचार भइरहेको छ । कांग्रेस एमाले मिले मात्र लोकतान्त्रिक संविधान बन्छ । नागरिकले त्यही अनुसारको मत दुई दललाई दिएका हुन् । ‘तपाईहंरु गहुँका गेडा नगन्नुस्’ सभासद् केसीले फेरि उखान टुक्का जोडेर सुझाव दिनुभयो, ‘कांग्रेस एमालेको झगडाले संविधान बनेन भने फिनी (रोटी) पनि हराउँछ ।’
