छोटो समयका लागि संविधान सभाको म्याद थप्नु पर्ने कांग्रेसको निर्णय

हिम बिष्ट/ उज्यालो । काठमाडौं, मंसिर ९ — नेपाली काँग्रेसले संविधानसभाको म्याद छोटो समयका लागि मात्र थप्नु पर्ने निर्णय गरेको छ । देउवा पक्षको बहिस्कारका बाबजुद शुक्रबार बसेको काँग्रेस केन्द्रिय समिति बैठकले सरकारले प्रस्ताव गरेको ६ महिनाको म्याद धेरै हुने भन्दै त्यो भन्दा कम समयको म्याद थप्नु पर्नेमा जोड दिएको छ । 

 

कति सयम थप्ने भन्ने बारेमा नतोके पनि बैठकमा बोल्ने अधिकांश केन्द्रीय सदस्यले संविधान सभाको म्याद तीन चार महिनाका लागि थप्नु पर्नेमा जोड दिएका महामन्त्री प्रकाशमान सिंहले जानकारी दिनुभयो । शान्ति प्रकृयालाई पनि निष्कर्षमा पुर्‍याउनु पर्ने भएकाले दलहरुसँग वार्तामा बस्दा त्यसै अनुसार म्याद थप्न सहमति जनाउने सिंहले जानकारी दिनुभयो । 

 

७ बुँदे सहमति अनुसार लडाकूको बर्गिकरणको काम सन्तोषजनक भएपनि जग्गा फिर्ता लगायका अरु बिषयमा काम हुन नसकेको निष्कर्ष निकालेको महामन्त्री सिंहले जानकारी दिनुभयो । 

 

बैठकमा सभापति शुशिल कोइरालाले देउवा पक्षले बैठक बहिस्कार गरेर राम्रो काम नगरेको बताउनुभएको थियो । बैठक बहिस्कार तथा अन्य विषयमा पदाधिकारीसहित गएर देउवा पक्षसित छलफल गर्ने निर्णय गरेको सिंहले बताउनुभयो ।
