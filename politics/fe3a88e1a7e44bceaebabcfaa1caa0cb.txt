आवश्यक परे सेना परिचालन हुने उपप्रधानमन्त्री रावलको भनाई

काठमाडौं, मंसिर १२ - उपप्रधानमन्त्री तथा रक्षामन्त्री भीम रावलले नेपाली नागरिक र मुलुकको सुरक्षाका लागि आवश्यक परेमा नेपाली सेनासहित सबै सुरक्षा निकाय परिचालन हुने बताउनुभएको छ  ।
रिपोर्टर्स क्लब नेपालले शनिवार आयोजना गरेको साक्षात्कारमा उहाँले भन्नुभयो ‘मुलुकको भु–भाग र जनताको रक्षाकोलागि सरकार प्रतिबद्ध छ । जनता र जमिनको रक्षाकोलागि आवश्यक परे सबै सुरक्षा निकाय परिचालित हुन्छ ।’
सुरक्षा निकायलाई मात्र नभई आवश्यक परे नागरिकलाई पनि राज्यले खटाउन सक्ने संबैधानिक ब्यवस्था रहेको उहााले स्मरण गराउनुभयो ।
‘सरकार धेरै संयमित भएर प्रस्तुत भएको छ । रोक्नु पर्ने ठाउँमा नरोकेको र गर्नु पर्ने ठाउँमा आवश्यक बल प्रयोग नगरेको गुनासो आईरहेको छ ।’ उपप्रधानमन्त्री रावलले भन्नुभयो ‘आवश्यकता अनुसार सरकारले निर्णय लिन्छ ।’
भारतसँग सम्बन्ध सुधार्ने पक्षमा सरकार
उपप्रधानमन्त्री रावलले भारतसँग कुटनीतिक र अनौपचारिक रुपमा सरकारले संबाद जारी राखेको भन्दै सरकार भारतसँग सम्बन्ध सुधार्ने पक्षमा रहेको स्पष्ट पार्नुभयो ।
भारतले अतिआवश्यक बस्तु रोक्दा नागरिक नागरिकबिच मनोमालिन्य बढेको दावी गर्दै उहाँले भन्नुभयो ‘सीमामा सामान रोक्ने कुरा कुनै पनि सन्धी सम्झौतासँग मेल खाँदैन । आयात निर्यात सहज बनाउनु पर्छ । नाकामा देखिएको अवरोध र नेपाल भित्रको राजनीतिक विषयलाई एकै ठाँउ मिसाउनु हुँदैन ।’
आन्दोलनको स्वरुप फेर्न आग्रह
उपप्रधानमन्त्री रावलले मधेसी मोर्चालाई बार्ताबाट समस्या समाधान गर्ने भए आन्दोलनको स्वरुप फेर्न आग्रह गर्दै नागरिक, राष्ट्र र लोकतन्त्रलाई आधार मानेर बार्तामा बस्ने हो भने अन्तिम निष्कर्षमा पुग्न धेरै समय नलाग्ने विश्वास ब्यक्त गर्नुभयो ।
समानुपातिक समावेशीता, जनसंख्याको आधारमा निर्वाचन क्षेत्र बनाउने कुरा सबैले स्विकारेकोले मधेसी मोर्चा सहमत हुने वित्तिकै संविधान संशोधन विधेयक अगाडि बढाउने जानकारी दिँदै उहाँले मेचीदेखि महाकालीसम्मको सिंगो भुभागलाई एक प्रदेश बनाउने मागमा सहमति हुन नसक्ने ठोकुवा गर्नुभयो ।
सरकारले बार्ता बनाउन आन्दोलनमा मृत्यू भएकालाई १० लाख रुपैयाँ, घाईतेको निशुल्क उपचार, झुठा मुद्दा फिर्ता लिने जस्ता कार्य अघि बढेको भन्दै अब मधेसी मोर्चाले औषधिको ट्रक जलाउने, जिउँदै मान्छे जलाउने, एम्बुलेन्स तोडफोड गर्ने र नाकामा धर्ना दिने काम रोक्नु पर्ने बताउनुभयो ।
आन्दोलनकारीले ढुंगा हानेर यात्रुहरुको हत्या गर्ने कार्यको छानविन हुने भन्दै मृतक परिवारलाई राज्यले सहायता गर्ने बताउनुभयो ।
