कांग्रेस एमालेले ७ प्रदेशको अडान नछाडे आन्दोलन थाल्ने मोर्चाको चेतावनी

काठमाडौं, पुस ४ - एकीकृत नेकपा माओवादी नेतृत्वको संघीय लोकतान्त्रिक मोर्चाले नेपाली कांग्रेस र नेकपा एमालेले सात प्रदेशसहितको अडान नछोडे आन्दोलनमा जाने चेतावनी दिएको छ ।
सात दलीय मोर्चाको शुक्रबार विहान सिंहदरबारमा बसेको बैठकले जातीय पहिचानसहितका प्रदेशको निर्माणलाई आफ्नो बटमलाइन बनाइ कांग्रेस र एमालेसँगको छलफललाई निरन्तरता दिने र सहमति नभए आन्दोलनमा जाने निर्णय गरेको हो ।
मोर्चाले सहमतिका आधारमा संविधान जारी गरिनुपर्ने तर सहमतिका लागि काँग्रेस र एमालेले सात प्रदेशसहितको नौ बुँदे अवधारणामा लचकता अपनाउनुपर्ने बताएको छ । मोर्चाको बैठकले १२ बुँदे समझदारी यता भएका सहमतिको भावना अनुसार पहिचानसहितको संविधान निर्माणका लागि पहल गर्ने र सहमति नभए आन्दोलन गर्ने निर्णय निर्णय गरेको छ । मोर्चाका नेता लक्ष्मणलाल कर्णले  १९ दल र २२ दलीय मोर्चाको बैठक बसेर आन्दोलनका कार्यक्रम सार्वजनिक गरिने बताउनुभयो ।
संविधान जारी गर्ने भनिएको मिति आउन अब एक महिना मात्र बाँकी रहेपनि प्रदेशको संख्या, प्रदेश निर्माणको आधार, राज्यको शासकीय स्वरुप, निर्वाचन प्रणाली र न्याय प्रणालीमा दलहरु सहमति हुन सकेको छैन । कांग्रेस र नेकपा एमाले भुगोलका आधारमा सात प्रदेश बनाउनु पर्ने अडानमा छन् भने एकीकृत माओवादीसहित मोर्चामा रहेका दलहरु जातीय पहिचानसहितका १० प्रदेश बनाउनु पर्ने अडानमा छन् ।
