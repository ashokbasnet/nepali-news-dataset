मुलुकमा दुई खाले अतिवादको खतरा : मन्त्री लेखक

भक्तपुर, पुस १६ – भौतिक योजना तथा निर्माण मन्त्री रमेश लेखकले मुलुकमा अहिले दुईखाले अतिवादको खतरा रहेको बताउनुभएको छ ।
नेपाली कांग्रस भक्तपुर क्षेत्र नम्बर २ ले शनिबार ४० औं मेलमिलाप दिवसको अवसरमा भक्तपुरमा आयोजना गरेको विचार गोष्ठीमा मन्त्री लेखकले मुलुकमा अहिले संविधान नै नमान्ने र संविधानमा संशोधन गर्नै हुन्न भन्ने दुई खाले अतिवाद हावी रहेको बताउनुभएको हो ।  
उहाँले दुबै खालको अतिवादले मुलुकलाई द्वन्द्वमा धेकेलेर बिखण्डनको मार्गमा पुर्याउने तर्फ सचेत गराउँदै भन्नुभयो, ‘एकाथरी अतिवादले संविधानलाई कागजको खोस्टो भन्छ र अर्को अतिवादले संविधानमा कमा, पूर्णविराम पनि परिवर्तन हुन्न भन्छ, आखिर यी दुबै खाले अतिवादले मुलुकलाई द्वन्द्वमा लगेर बिखण्डनको मार्ग अवलम्बन गर्छ ।’
मन्त्री लेखकले सहमतिका लागि सरकार संशोधन विधेयकलाई परिमार्जन गर्न तयार रहेको बताउनुभयो । विगतमा एमाले र कांग्रसबीच संविधान संशोधनका लागि सम्झौता भएको बताउँदै मन्त्री लेखकले अहिले माओवादी केन्द्र र मधेसवादी दलसमेत त्यही सम्झौता मान्न तयार भएको उल्लेख गर्नुभयो ।
उहाँले आन्दोलन छोडेर समस्या समाधानका लागि संसदीय प्रकृयामा आउन एमालेलाई आग्रह गर्नुभयो । संसद अवरोधले संवैधानिक र लोकतान्त्रिक प्रकृया नै अवरुद्घ हुने उहाँको भनाई थियो ।
मन्त्री लेखकले सरकारले संशोधनको गलत प्रस्ताव गरेको भए संसदीय प्रकृयाबाट असफल बनाउन विपक्षी दललाई चुनौति दिनुभयो । उहाँले भन्नुभयो, ‘संविधान संशोधन प्रस्ताव परिमार्जन गर्ने, पास गर्ने, फेल गर्ने सबै अधिकार संसदलाई छ, तर बाहिर कतैबाट यो बिधेयकलाई फेल गराउने खेल भैरहेको छ भने त्यो संसदीय ब्यबस्थालाई कमजोर र संविधान असफल बनाउने मात्र खेल हो ।’
संसद अनन्तकालसम्म अवरुद्घ हुन नसक्ने बताउँदै उहाँले ताकत भए संशोधन प्रस्तावलाई फेल गराउन विपक्षी दललाई चुनौती दिँदै निर्णय गर्ने निकायलाई अवरुद्घ गर्न नहुनेमा जोड दिनुभयो । संविधान कार्यान्वयनका लागि निर्वाचन गराउनु आवश्यक रहेको बताउँदै उहाँले संविधान कार्यान्वयन गरी निर्वाचनमा जानु सरकारको प्राथमिकता रहेकोमा जोड दिनुभयो । 
उहाँले सरकारले एकलौटी ढंगले संसदमा संविधान संशोधन विधेयक नल्याएको बताउँदै संविधान घोषणा भएदेखि नै संविधान संशोधनको कुरा उठेको उल्लेख गर्नुभयो । मुलुक इतिहासको महत्वपूर्ण मोडबाट गुज्रिरहेको बताउँदै देश अनन्त सम्भावना, चुनौती र जोखिममा रहेको बताउनुभयो ।
मन्त्री लेखकले सरकार संसदमा दर्ता भएको संविधान संशोधन बिधेयक परिमार्जन गरेर सहमति खोज्न तयार रहेको बताउनुभयो । दलहरु मिलेर संविधान कार्यान्वयनमा जानुको बिकल्प नरहेकोमा जोड दिँदै मुलुकमा क्रियाशिल सबै दललाई सहमतिमा ल्याएर संविधान कार्यान्वयनको वातावरण तयार पार्नकै लागि संसदमा संशोधन बिधेयक दर्ता भएको उल्लेख गर्नुभयो ।
