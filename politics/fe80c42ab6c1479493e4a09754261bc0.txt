माओवादी मुख्यालय बहिर्गमित लडाकुद्वारा कब्जा, भौतिक कारबाहीको चेतावनी (भिडियोसहित)

काठमाडौं, कात्तिक २२ । बहिर्गमनमा परेका पूर्वमाओवादी लडाकुहरुले कोटेश्वर, पेरिसडाँडास्थित माओवादी केन्द्रको मुख्यालय कब्जा गरेका छन् ।

सोमबार दिउँसोदेखि बहिर्गमित पूर्वलडाकुहरुले माओवादी पार्टी कार्यालयका कर्मचारीलाई भित्रै थुनेर कब्जा गरेका हुन् ।

गत शनिबार र आइतबार राजधानीमा भएको बहिर्गमित लडाकुहरुको भेलाले सातबुँदे माग राख्दै सोमबादेखि पार्टी मुख्यालय कब्जा गर्ने निर्णय गरेको थियो ।

पार्टी पटक–पटक सरकार पुग्दासमेत आफूहरुको माग पूरा नभएको भन्दै उनीहरुले अब पनि बेवास्ता गरे भौतिक कारबाहीमा उत्रने चेतावनी पनि दिएका छन् ।

सयौंको संख्यामा रहेका बहिर्गमित पूर्वलडाकुहरु बालबच्चासहित नै बसेका छन् ।

मूलगेटमा भित्रबाट ताला लगाएका उनीहरुले भित्र रहेकालाई बाहिर निस्कन र बाहिरबाट कसैलाई भित्र पस्न पनि दिएका छैनन् ।

आफूहरुको रगत–पसिनामा टेकेर नेतृत्वले महल ठड्याएको भन्दै पूर्वलडाकुहरुले कलिलो उमेरमा युद्धमा होमेर आफूहरुको भविष्य अन्धकार बनाएको बताएका छन् ।

निःशर्तरुपमा ‘अयोग्य शब्द’ हटाउनुपर्ने, पूर्वलडाकुहरुले पाएसरहको दीर्घकालीन व्यवस्था गर्नुपर्ने, आफूहरुको बालअधिकार हनन् भएकाले त्यसबापतको क्षतिपूर्ति पाउनुपर्नेलगायतका सातओटा माग उनीहरुले अघिसारेका छन् ।

माओवादी लडाकुको व्यवस्थापनको जिम्मा लिएको राष्ट्रसंघीय निकाय ‘अन्मिन’ले ४ हजार ९ जनालाई लडाकुको दर्जा दिन नमिल्ने भन्दै शिविरबाट बाहिर निकालेको थियो । जसमध्ये अधिकांश उमेर नपुगेका किशोर–किशोरीहरु थिए ।
