नेताहरु समय माग्न राष्ट्रपति कार्यालय जाँदै

काठमाडौ, पुस ३ – चौथोपटकको समयसीमामा पनि सहमति जुटाउन नसकेका मुख्य दलका शीर्ष नेताहरुले मंगलबार राष्ट्रपतिसँग छलफल गर्दैछन् । 

अहिलेसम्म भएको सहमति प्रयासको जानकारी गराउँदै फेरि थप समय माग्न नेताहरु सितल निवास जाँदैछन् ।

 

दलहरुकै आग्रहमा राष्ट्रपति डा. रामवरण यादवले एकीकृत नेकपा माओवादी, नेपाली कांग्रेस, नेकपा एमाले र मधेसी मोर्चाका शीर्ष नेताहरुलाई साढे ८ बजे शितल निवास बोलाउनुभएको छ । शीर्ष नेताहरुको छलफलपछि राष्ट्रपतिले सहमतीय सरकार गठनका लागि समय थप्ने या नथप्नेबारे निर्णय गर्नुहुने राष्ट्रपति कार्यालयले जनाएको छ ।

प्रमुख दलबीच चुनावको मिति, निर्वाचन कानुन संशोधन अध्यादेश र कांग्रेसको नेतृत्वमा सहमतीय सरकार गठनको प्रस्ताव भट्टराई सरकारबाट गर्ने तथा बाँकी काम र कार्यान्वयन नयाँ सहमतीय सरकारबाट गर्ने अनौपचारिक सहमति भएपनि औपचारिक सहमति जुट्न सकेको छैन ।

एकीकृत माओवादीका अध्यक्ष पुष्पकमल दाहाल प्रचण्ड सकारात्मक भएपनि प्रधानमन्त्री भट्टराईको अडानले सहमति हुन नसकेको कांग्रेस र एमालेको आरोप छ ।

राष्ट्रपति यादवले दलहरुलाई सहमतिको सरकार गठनका लागि गएको मंसिर ८ गते पहिलो पटक, मंसिर १४ गते दोश्रो पटक र २२ गते तेस्रो पटक समयसीमा तोक्नुभएको थियो । चौथोपटक मंसिर २८ गते ५ दिनका लागि दिएको म्याद पनि सोमबार सकिएको छ ।
