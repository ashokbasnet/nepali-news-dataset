गिरिजाप्रसाद कोइरालाको जन्मजयन्ती मनाइदै

काठमाडौ, असार १८ – पूर्व प्रधानमन्त्री एवं नेपाली कांग्रेसका पूर्व सभापति गिरिजाप्रसाद कोइरालाको ८९ औं जन्मजयन्तीको अवसरमा कांग्रेस र उसका भ्रातृ संगठनहरुले सोमबार बिभिन्न कार्यक्रम गर्दैछन् ।

 

नेपाली राजनीतिका शिखर पुरुषका रुपमा परिचित कोइरालाको जन्म विक्रम संवत १९८७ असार १८ गते भारत विहार राज्यको टेडी भन्ने गाउँमा भएको थियो । राणा प्रधानमन्त्री चन्द्रशमशेरको विरोध गरेको आरोपमा भारतमा निर्वासित जीवन विताउने क्रममा बाबु कृष्णप्रसाद कोइराला र आमा दिव्या कोइरालाको कान्छा छोराको रुपमा उहाँको जन्म भएको थियो ।

विराटनगरको जुटमिलबाट मजदूर नेताबाट आफ्नो राजनीतिक यात्रा शुरु गरेका कोइराला बिभिन्न समय गरी पाँचपटक प्रधानमन्त्री हुनुभयो । उहाँकै अगुवाईमा देशमा दोस्रो जनआन्दोलन भएको थियो । कोइरालाको निधन २०६६ साल चैत ७ गते भएको थियो ।
