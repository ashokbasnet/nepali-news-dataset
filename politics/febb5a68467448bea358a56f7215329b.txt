‘किरण र बिप्लब पनि केन्द्रमै आउँछन्, विचलित बाबुरामसँग एकताको कुरै हुन्न’

देब पचभैया/उज्यालो । 
पाल्पा, जेठ २६ – नेकपा माओवादी केन्द्रका नेता राम बहादुर थापा बादलले देश र जनताको माग अनुसार ढिलो चाँडो मोहन वैद्य किरण र नेत्रबिक्रम चन्द बिप्लब पनि माओवादी केन्द्रमै आउने दावी गर्नुभएको छ । 
कार्यकर्ता भेटघाट गर्न पाल्पा आउनु भएका बादलले बुधबार बिहान उज्यालोसँगको कुराकानिमा कम्युनिष्ट आन्दोलनबाटै पलाएन भएर माक्सवाद नै छोडेर वैचारिक विचलनमा परेका बाबुराम भट्टराईसँग भने एकताको कुरै हुन नसक्ने बताउनुभयो । 
दुई वर्षसम्मको प्रयास र आपसी छलफलपछि मात्रै माओवादी एकताको क्रम सुरु भएको भन्दै माओवादी केन्द्रका नेता बादलले बरु पार्टीको निर्णय विरुद्ध वैद्यले धोका दिएर एकताको विरुद्ध हिँडेको आरोप लगाउनुभयो ।  
उहाँले एमाले र माओवादीबिच भएको भद्र सहमति अनुसार प्रचण्डको अगुवाईमा सहमतीय सरकार बन्नुपर्ने समेत बताउनुभएको छ । 
एमालेसँगको भद्र सहमति अनुसार माओवादीले सरकारको नेतृत्व गर्ने र त्यसको अगुवाई पार्टीको संसदीय दलको नेताको हैसियतले पनि अध्यक्ष प्रचण्डले गर्ने बताउनुभएको हो । 
पार्टी एकताको क्रममा प्रचण्डपछि दोश्रो वरियतामा को ? भन्ने बारेको बिवाद बेकारको हल्ला मात्रै भएको उहाको दावी छ । पार्टीभित्र कार्यविभाजन भएर काम हुने भएकाले पहिलो, दोस्रो र तेस्रो वरियताको नेता  को हुने  भन्ने बिवाद कम्युनिष्ट पार्टीमा नहुने बादलको भनाई छ ।
