प्रस्तावित प्रधानन्यायाधीश श्रेष्ठको संसदीय सुनुवाई मंगलबार हुने

काठमाडौं, असार १३ – संसदीय सुनुवाइ विशेष समितिले प्रस्तावित प्रधानन्यायाधीश कल्याण श्रेष्ठलाई सुनुवाईका लागि आगामी मंगलबारको बैठकमा बोलाएको छ ।
समितिको आइतबार सिंहदरबारमा बसेको बैठकले प्रस्तावित प्रधानन्यायाधीश श्रेष्ठलाई सुनुवाईका लागि मंगलबारको बैठकमा बोलाउने निर्णय गरेको हो । समितिले सोमबार उजुरीकर्तासँग छलफल गर्ने भएको छ । प्रस्तावित प्रधानन्यायाधीश श्रेष्ठ विरुद्ध समितिमा ४ वटा उजुरी परेका छन् ।
उजुरीकर्ता दुई जनालाई छलफलका लागि सोमबारको बैठकमा बोलाइएको समितिका सचिव धु्रवप्रसाद घिमिरेले जानकारी दिनुभयो । संवैधानिक परिषदको जेठ २६ गते बसेको बैठकले सर्वोच्च अदालतका वरिष्ठ न्यायाधीश श्रेष्ठलाई प्रधानन्यायाधीश नियुक्त गर्न सिफारिस गरेको थियो । परिषद्को सिफारिसपछि संसदीय सुनुवाई विशेष समितिले उजुरीका लागि १० दिनेको समय दिएको थियो ।
प्रस्तावित प्रधानन्यायाधीश श्रेष्ठविरुद्ध मुद्दाको गम्भीरतालाई ख्याल नगरी रिट निवेदन खारेज गरेको, जातीय आधारमा मुद्दा जिताउने र हराउने गरेको, लागुऔषध मुद्दाका चिनियाँ अभियुक्तलाई घुस खाएर सफाइ दिएको तथा अकुत सम्पति आर्जन गरेको उजुरी परेका छन् ।
समितिले उजुरी र प्रस्तावित प्रधानन्यायाधीश श्रेष्ठको व्यक्तिगत विवरण समितिका सदस्यलाई वितरण गरेको छ । समितिले नाम अनुमोदन गरेपछि श्रेष्ठलाई प्रधानन्यायाधीश बन्ने ढोका खुल्ने छ । प्रधानन्यायाधीश रामकुमारप्रसाद साहले असार २३ गते उमेर हदका कारण अवकाश पाउँदै हुनुहुन्छ ।
