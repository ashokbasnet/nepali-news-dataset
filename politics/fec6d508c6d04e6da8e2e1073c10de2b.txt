दुई दिन भित्र राज्यपुर्नसंरचना आयोग गठन गर्ने प्रमुख दलको निर्णय, संयोजकमा कांग्रेसको दावी

काठमाडौं, मंसिर ४ — दलहरुले सोमबारसम्ममा राज्यपुनर्संरचना आयोग गठन गर्ने भएका छन् । शान्ति मन्त्रालय सिंहदरबारमा आइतबार बिहान बसेको एकीकृत नेकपा माओवादी, नेपाली कांग्रेस र नेकपा एमालेका शीर्ष नेताहरुको बैठकले सोमबारसम्ममा आयोग गठन गर्ने निर्णय गरेका हुन् ।

 

सोमबार मधेशी मोर्चा सहित बैठक बसेर आयोग गठनको अन्तिम निर्णय गर्ने एमाले अध्यक्ष झलनाथ खनालले जानकारी दिनुभयो । अहिलेसम्म आयोग कति सदस्यीय बनाउने भन्ने टुंगो नलागे पनि ७ सदस्यीय बनाउने विषयमा भने छलफल भइरहेको उहाँले बताउनुभयो । उहाँले आयोगको कार्यक्षेत्र लगायतको विषयमा थप स्पष्ट पारेर निर्णय गरिने जानकारी दिनुभयो ।

माओवादी नेता सिपी गजुरेलले भने सबै पार्टीका तीन–तीन जनाको नाम सिफारिश गर्ने र छलफलबाट भोलि आयोगको संख्या टुंगो लगाउने बताउनुभयो ।

बैठकबाट बाहिरिने बेला माओावदी अध्यक्ष पुष्पकमल दाहाल प्रचण्डले आफूहरुले राज्य पुनर्संरचना आयोग गठन गर्ने महत्वपूर्ण निर्णय गरेको, तर केही सञ्चारमाध्यमले त्यो भाँडभैलो होस् भनेर उल्टो ढंगले समाचार सम्प्रेषण गरेको आरोप लगाउनुभयो । उहाँले त्यसरी समाचार सम्प्रेषण नगरीदिन पनि सञ्चारमाध्यमसित आग्रह गर्नुभयो ।

संयोजकमा कांग्रेसको दावी

यसैबीच नेपाली कांग्रेसले राज्य पुनःसंरचना आयोगको संयोजकमा दावी गरेको छ । संसदीय दलको कार्यालय सिंहदरबारमा बसेको कांग्रेस पदाधिकारी बैठकले आयोगको संयोजकमा दावी गर्ने गरेको निर्णय गरेको हो ।

दलका नेता एवम् उपसभापति रामचन्द्र पौडेलले सहमतिको आधारमा आयोगको सदस्यहरुको टुंगो लगाउनुपर्ने भएपनि संयोजकमा आफ्नो दावी रहेको बताउनुभयो ।
