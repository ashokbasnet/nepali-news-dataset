मस्यौदामा सुझाव भन्दा आक्रोश धेरै

पाँचथर, साउन ५ – पाँचथर सदरमुकाम फिदममा आयोजित संविधानको मस्यौदामाथि सुझाव संकलन कार्यक्रममा जिल्लाका राजनीतिक दलका नेता तथा नागरिकले सुझाव भन्दा धेरै आक्रोश व्यक्त गरेका छन् ।  संघीय लिम्बुवान पार्टी नेपाल र राप्रपा नेपालले मस्यौदामाथि सुझाव संकलन कार्यक्रमको विरोध गरेका गरेका छन् ।
जिल्ला विकास समितिको सभाहलमा आयोजित कार्यक्रममा लिम्बुवानका कार्यकर्ता प्रवेश गरी नारबाजी गर्दै मस्यौदाको विरोध गरेका हुन् । हिन्दुराज्यको माग गर्दै कार्यक्रम स्थलमा पुगेको राप्रपा नेपालको जुलुसलाई प्रहरीले हलभित्र प्रवेश गर्न नदिएपछि राप्रपाले जिविस परिसरमा नै मस्यौदा जलाउँदै संविधानले हिन्दुराज्यको व्यवस्था गर्नुपर्ने माग गरेको हो ।
कार्यक्रम सुरु हुनासाथ हलभित्र लिम्बुवानले नाराजुलुस गर्न थालेपछि प्रहरीले नाराजुलुसमा उत्रिएका लिम्बुवानका कार्याकर्तालाई बाहिर निकालेको थियो । संविधानको मस्यौदाले पूर्व मेचीलाई उपनिवेश बनाएको भन्दै पहिचान सहितको संविधान नबनाएसम्म आफ्नो दलले आन्दोलन जारी राख्ने लिम्बुवानका नेता दिलेन्द्र कुरुङवाङले बताउनुभयो ।
कार्यक्रममा उपस्थित अधिकांशले संविधानको मस्यौदामा विभिन्न जात जातिका मागहरुलाई नअटाईको भन्दै आक्रोश पोखेका हुन् । सुरक्षाकर्मीको घेरभित्रबाट सुझाव संकलन गरिएकाले आदिवासी जनजातिको मागलाई अब बन्ने संविधानमा नलेखिने पक्का भएको भन्दै आफ्नो पार्टीले सुझाव दिनै नचाहेको लिम्बुवानका अर्का नेता कमलराज नेम्वाङले बताउनुभयो ।
सुझाव संकलनका लागि नेपाली कांग्रेसका सभासद भिष्मराज आङ्देम्बे, एमालेका सभासद गणेश काम्वाङ, एमाओवादीका सभासद श्रीप्रसाद जवेगु र  मालेका सभासद आइन्द्रसुन्दर नेम्वाङ  जिल्ला आउनुभएको छ । कार्यक्रममा उपस्थित नागरिकले संविधानको मस्यौदा अध्ययन गर्न नपाएको भन्दै आक्रोश पोखे ।
मस्यौदा अध्ययन गर्ने समय छोटो  भएको र जिल्लामा पर्याप्त मस्यौदा नआएका नागरिकको गुनासो छ । जिल्ला आएको मस्यौदा पनि गाँउ नपाठाइएकाले आफूहरुले मस्यौदाको अध्ययन गर्न नपाएको भन्दै नागरिकले सुझाव भन्दा धेरै आक्रोश व्यक्त गरेका हुन् ।
