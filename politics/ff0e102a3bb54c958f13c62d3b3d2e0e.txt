संविधानसभाले नागरिकको संविधान बनाउन सक्दैन : नेकपा–माओवादी

काठमाडौं, मंसिर ४ – नेकपा–माओवादीले संविधानसभा विघटन गरी सर्वपक्षीय राजनीतिक सभा गठनका लागि दबाब दिन भन्दै जनसभा गरेको छ ।
नेकपा माओवादीले संविधानसभाको निर्वाचन गरिएको एक वर्ष पूरा भएको उपलक्ष्यमा बिहीबार काठमाडौको वसन्तपुरमा जनसभा गरेको हो । पार्टीको संस्थापन पक्षले गरेको जनसभा सचिव नेत्रविक्रम चन्द पक्षका नेता तथा कार्यकर्ताले वहिष्कार गरेका थिए ।
जनसभामा पार्टी महासचिव रामबहादुर थापाले नेपाली कांग्रेस र नेकपा एमाले २०४७ सालको संविधान ब्युँझाउने खेलमा लागेको आरोप लगाउनुभयो । उहाँले कांग्रेस र एमालेले संवैधानिक राजनीतिक संवाद तथा सहमति समितिमा पेश गरेको सात प्रदेशसहितको प्रस्ताव परिवर्तनको भावना विपरित भएको भन्दै संविधानसभाले कुनै पनि हालतमा नागरिकको संविधान बनाउन नसक्ने बताउनुभयो ।
उहाँले राष्ट्रिय स्वाधिनताको रक्षा र जनताको संविधान बनाउन मुलुकमा क्रान्ति गर्न आवश्यक रहेको बताउनुभयो । माओवादी महासचिव थापाले जनताको संविधान बनाउनका लागि सबै क्रान्तिकारी वामपन्थी र देशभक्तहरु एक ठाउँमा उभिन आवश्यक रहेको पनि बताउनुभयो ।
