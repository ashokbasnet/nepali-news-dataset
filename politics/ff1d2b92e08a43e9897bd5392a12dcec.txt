माओवादी विरुद्ध उत्रियो वाईसीएल

धनगढी, माघ २३ – एकीकृत नेकपा माओवादीको युवा संगठन योङ कम्युनिष्ट लिग (वाईसीएल) आफ्नै माउ पार्टीको विरोधमा उत्रेको छ । वाईसीएल थारुवान राज्य समिति र सेती महाकाली राज्य समितिले  विभिन्न पाँच सुत्रिय माग राख्दै सुदूरपश्चिमका ९ वटै जिल्लामा रहेका माओवादीको पार्टी कार्यालयमा  तालाबन्दी  गरेका छन् ।
वाईसिएल सेती महाकाली संयोजक मिनबहादुर कुँवर र थारुवान राज्य समितिका सचिव ललित थापाले सोमबार धनगढीमा पत्रकार सम्मेलन गरी सुदूरपश्चिमका ९ वटै पार्टीका कार्यालयहरुमा तालाबन्दी गरिएको जानकारी दिएका हुन । वाईसीएलले माग पुरा नहुँदासम्म पार्टीका केन्द्रीय सदस्यहरुलाई सुदूरपश्चिममा आउन नदिने, पार्टी र माओवादी जनमुक्ति सेनाका गाडीहरु कब्जामा लिने, पार्टीका कार्यक्रमहरु बहिस्कार गर्ने र फागुन १ गतेबाट सुदूरपश्चिम बन्दको आयोजना गर्ने जनाएको छ । 
 
वाईसीएलका सेती महाकाली संयोजक मिनबहादरु कुँवर र केन्द्रीय सदस्य तथा थारुवान राज्य समितिका सचिव ललित थापाद्वारा हस्ताक्षरित विज्ञप्तीमा वाईसीएल पनि पार्टीमा सेना भएर लडेको भन्दै जनमुक्ति सेनाको प्रमाणपत्र दिनुपर्ने, सांगठनिक हैसियत समान हुनुपर्ने, वाईसीएलका घाईतेको सम्मानजनक ब्यवस्थापन र सेनामा जान चाहनेलाई समायोजनमा लैजानुपर्ने माग गरेका छन् । 
 

‘हामीले पनि लामो समयसम्म जनमुक्ति सेनामा लडेका हौँ, जनसेनाबाट निकालेर पार्टीले धोका दिएको छ’, वाइसिएलका केन्द्रीय सदस्य समेत रहेका ललित थापाले भन्नुभयो, ‘अब पार्टीले हामीलाई पनि जनमुक्ति सेना सरह मान्यता र सम्मान दिनुपर्छ ।’ उहाँले २४ घण्टाभित्र आफ्ना मागहरु सम्बोधन गर्न पार्टी र सरकारसँग माग गर्नुभयो । 
 
वाईसीएल सेती महाकाली संयोजक मीनबहादुर कुँवरले पनि पार्टीले प्रयोग मात्र गरेको बताउनुभयो । ‘कार्यकर्ताहरु अब आफनो ईमान्दारीको फाईदा कसैलाई उठाउन दिनेवाला छैनन् । हामीले जनयुद्ध र संविधान सभाको चुनावमा पार्टीका लागि गरेको योगदान थोरै छैन’, कुँवरले भन्नुभयो ।  आफुहरुलाई पनि जनमुक्ति सेनाको प्रमाणपत्र दिनुपर्ने उहाँको माग छ । 
 
वाईसीएल कैलाली ईञ्चार्ज नरेन्द्र तिमिल्सेनाले पार्टीका नेताहरुमा कार्यकर्ताहरुलाई जरी लडाए भिडाए पनि हुन्छ, जसरी प्रयोग गरेपनि हुन्छ भन्ने मानसिकता उब्जिएको आरोप लगाउनुभयो । ‘पार्टीका नेताहरुले वार्ता गर्न सुदूरपश्चिम आउनुपर्छ’, तिमिल्सेनाले भन्नुभयो, ‘वार्ता पार्टी अध्यक्ष प्रचण्ड, प्रधानमन्त्री भटराई र शीर्ष नेतासँगमात्र हुन्छ ।’
