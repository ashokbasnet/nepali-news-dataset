जिल्ला समन्यव समितिका प्रमुखको भेला सम्पन्न, अधिकार क्षेत्र बढाउन माग

कैलाली, भदौ २५ – प्रदेश नम्बर ५, ६ र ७ का जिल्ला समन्यव समितिका पदाधिकारीको भेला धनगढीमा सम्पन्न भएको छ । तीन वटै प्रदेशमा रहेका सबै जिल्लाका जिल्ला समन्यव समितिका प्रमुख र उपप्रमुखहरुको सहभागितामा भेला सम्पन्न भएको हो ।
धनगढीमा भएको भेलाले स्थानीय तहको चुनावपछि गठन भएको जिल्ला समन्वय समितिलाई अधिकार सम्पन्न र शक्तिशाली बनाउन माग गरेको छ । अहिले जिल्ला समन्यव समितिलाई जिल्लाका स्थानीय तहसँग समन्यव गर्ने र अनुगमन गर्ने मात्रै अधिकार दिइएको छ  । तर अनुमगनका क्रममा कुनै त्रुटी फेला परे कारवाही गर्न सक्नेसम्मको अधिकार पनि जिल्ला समन्यव समितिलाई प्राप्त हुनुपर्ने भेलाले माग गरेको जिल्ला समन्यव समिति कैलालीका प्रमुख सूर्यबहादुर थापाले बताउनुभयो । 
राज्यको नयाँ संरचनाले यसअघि जिल्ला विकास समितिसँग रहेका थुप्रै अधिकारहरुलाई कटौती गर्दै उक्त अधिकार स्थानीय तहहरुलाई प्रत्यायोजन गरेर शक्तिशाली बनाएको छ । तर जिल्ला समन्यव समितिलाई समन्वय र अनुगमन मात्रै गर्नु पर्ने जिम्मा दिएको र त्यसमा पनि त्रुटी फेला परे कारवाही गर्न सक्ने हैसियतमा पनि नराखेको भन्दै जिल्ला समन्वय समितिका पदाधिकारीहरुले विरोध गरेका हुन । 
जिल्ला समन्यव समितिलाई अनुगमन गर्ने अधिकार दिइएको तर अनुगमन भइसकेपछि देखिएका कुरामा कुनै प्रतिक्रिया समेत जनाउन नपाउने व्यवस्था गरिनु आफैमा बिरोधाभास भएको जिल्ला समन्वय समितिका पदाधिकारी बताउँछन । 
अनुगमन र समन्वय गर्ने भन्ने कुरा उल्लेख भए पनि समन्वय कसरी गर्ने भन्ने कुरा प्रष्ट नभएकोले आफूहरु झनै रणभुल्लमा परेको जिल्ला समन्वय समिति अछामका प्रुमखले बताउनुभयो । यस अघिको जिल्ला विकास समितिले गर्दै आएको कार्यकारिणी कार्यहरू अब स्थानीय तहले गर्ने तथा जिल्ला समन्वयन समितिले समन्वय र अनुगमन मात्र गर्ने नयाँ व्यवस्था संविधानमा छ । 
तर जिल्ला समन्वय समितिका पदाधिकारीले जिल्लालाई पनि गाउँपालिका र नगरपालिका जत्तिकै अधिकार दिन माग गरेका हुन । जिल्ला समन्वय समितिका पदाधिकारीको धनगढीमा भएको भेलाले स्थानीय आयश्रोत र राजश्व बाँडफाँडमा समेत आफूहरुको भूमिकाको माग गरेका छन् । यो सँगै स्थानीय तहहरुमा कर्मचारी व्यवस्थापनको ठूलो चुनौती रहेकोले चाँडो त्यसको समाधानका लागि समेत भेलाले सरकारसँग माग गरेको छ ।
