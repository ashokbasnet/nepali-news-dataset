बाबुराम भट्टराई तरकारी खेतीमा !

काठमाडौं, मंसिर १२–एकीकृत नेकपा माओवादीका नेता एवं संवैधानिक राजनीतिक संवाद तथा सहमति समितिका सभापति डा. बाबुराम भट्टराईलाई कृषि क्षेत्रमा निकै रुची जाग्न थालेको छ । केही समयअघि उहाँले आफ्नै गृहजिल्ला गोरखामा बाख्रा पाल्न थालेको खबर सार्वजनिक भएको थियो । आफैंले बाख्रा नपालेपनि बाख्रा पाल्न गठन भएको समूहमा चाहिँ उहाँ संलग्न हुनुहुन्छ । 
धेरैले बाख्रा पालनमा लागेका नेता भनेर चर्चा गरिरहँदा भट्टराईलाई तरकारी खेतीमा पनि रुची लाग्न थालेकाे छ । यो अरुले होइन, उहाँ आफैंले खुलासा गर्नुभएको हो ।
सानेपास्थित आफ्नो निवासको छतमा लगाइएको तरकारीको तस्बिर राख्दै उहाँले ट्विटरमा लेख्नुभएको छ– सानेपा निवासको छतमा अर्गानिक तरकारी खेति, सबैले यसो गरे कसो होला ?
भट्टराई निवासको छतमा दुई महिनादेखि तरकारी खेती गर्न थालिएको हो । उहाँका सहयोगीका अनुसार तरकारी लगाउन भट्टराई आफैंले चासो देखाउनुभएको हो । पानी हाल्ने र लगाउने काम अरुले गरेपनि भट्टराई आफु पनि तरकारीको रेखदेखमा लाग्नुहुन्छ । 
फुर्सद हुने बित्तिकै छतमा गएर तरकारी हेर्नुहुन्छ । झार उम्रिएको छ भने उखलेर फाल्नुहुन्छ । घाम ताप्दै हरियो तरकारी हेरेर मख्ख पर्नुहुन्छ । भट्टराईको छतमा रायो, तोरी, मुला, बोडी, टमाटर, बन्दा, लसुन, प्याज लगायतका तरकारी रोपिएको छ । यी सबै अर्गानिक तरकारी हुन् । 
सार्कका कारण संविधान निर्माणको मेलो बन्द भएकाले भट्टराईलाई अहिले पहिलेभन्दा केही फुर्सद छ । त्यसमाथि विवाद जेलिरहँदा संविधान बनाउने काममा छिटै मेलो सर्ने अवस्था पनि छैन । फुर्सदको समयमा अरु नेताहरु भेटवार्ता, घुमफिर र घरायसी काममा भुल्छन् । नेता भट्टराईले चाहिँ अरु कामसँगै तरकारी खेतीको पनि रेखदेख गर्नुहुन्छ । सदुपयोग गर्न उहाँले राम्रो उपाय पत्ता लगाउनुभएको छ ।
भट्टराईलाई ट्विटरमा जवाफ 
आफ्नो निवासको छतमा लगाएको तरकारीको फोटो राख्दै भट्टराईले ट्विटरमा लेख्नुभयो–सानेपा निवासको छतमा अर्गानिक तरकारी खेति सबैले यसो गरे कसो होला ? 
उहाँलाई ट्विटरमा धेरैले प्रतिक्रिया लेखेका छन् । केही प्रतिकृया यस्ता छन् :

नेपालीले पैसा कमाए कुकुर पाल्छ र खाली ठाउँ भए क्याक्टस रोप्छ। आफ्नो परिवारलाई पुग्ने सब्जी छतमै फलाउन सकियो भने पनि गज्जब।
काठमान्डुमा घर बनाईदेउन्त मेरो नि, घरै भरी अर्गानिक खेति गर्दिम्ला तिम्रो नाम जपेर।
भाडामा बस्नेले के गर्ने डासाब ?
मेरो धेरै पहिलादेखिको सोच हो बुढा, छ पनि, अब फर्केर गर्नेछु, बरु कलमी बिरुवा काँ पाउँदो रैछ फलफुलको केही था छ तपाईलाई ?
हुन त हो, तर यहाँ सवै नेपालीको एक रात काट्ने एउटा झुप्रो सम्म त छैन , छतको परिकल्पना त टाढाको कुरा भएन र महाशाय ? 
हाम्रो त बारी मै फल्छ यस्तो तरकारी त ११ बरु नवलपरासी आउदा पस्नोला मरो घराँ दुइटा मुठा साग देर पठाम्ला 
सरलाई आफूले बाख्रा पाले र घरमा केही फलाए पुग्छ जस्तो लागिराु हो किरु कम्तिमा अरू केही लाई चैं लागेकै हो ।
हाहा । बाबुरामजी थोरै भए पुगिसरीु बाट प्रभावित हुनुभएछ कि र?
सरको डिग्री र अनुभवु ले काठमाण्डुका सडकजस्तै देशको ग्रामीण अर्थतन्त्र पनि उँभो लागोस भन्ने कामना
म एउटा कोठा म बस्ने ले कसरी लगाउने यो खेती।।। सम्पत्ति को नाम मा काम नलग्ने सर्टिफिकेट मात्र छ डा, साब।
मेरो विचारमा कौसि हुनेहरूको लागि हो यो। सोच विचार राम्ररी गर्ने हो भने जमीनमा पहुँच बढाउने धेरै उपाय निस्कन्छ। 
 कौसि हुनेहरूले मात्रै गरे पनि धेरै राम्रो हुन्छ। 
 खरको झुप्रोमा छत हुदैन बाब्राम कमरेड ?
