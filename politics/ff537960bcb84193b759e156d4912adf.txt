कांग्रेसमा महासमिति बैठकपछिमात्र पदाधिकारी चयन गर्न दबाब

पार्टी सभापति शेरबहादुर देउवाले पदाधिकारी मनोनयनको तयारी गरिरहेका बेला वरिष्ठ नेता रामचन्द्र पौडेल पक्षधर भने दुई महिनामा सक्नुपर्ने पदाधिकारी मनोनयन दुई वर्ष बितिसक्दा पनि नगरेकाले अब महासमिति बैठकपछिमात्र गर्नुपर्नेमा छ ।

नेपाली कांग्रेसको विधानअनुसार महाधिवेशन सकिएको दुई महिनाभित्र अर्थात् २०७३ वैशाख/जेठभित्रै केन्द्रीय समितिले पूर्णता पाइसक्नुपर्ने थियो । तर, महाधिवेशन भएको दुई वर्ष बित्दासमेत केन्द्रीय समिति पूर्ण बनाइएको छैन ।

केन्द्रीय विभागहरु त गठनको प्रक्रियामै छैनन् । पार्टीमा रिक्त तीन पदाधिकारी र केही सदस्य मनोनयनको काम अझै गरिएको छैन ।

पार्टी सभापति देउवाले आफ्नै गुटभित्रको आन्तरिक व्यवस्थापन मिलाउन नसक्दा पदाधिकारी मनोनयन गर्न नसकेको देउवानिकटहरु नै बताउँछन् ।

नेता खुमबहादुर खड्काको निधनपछि पदाधिकारी मनोनयन गर्ने विषयले चर्चाचाहिँ पाएको छ । सभापति देउवा पनि जारी केन्द्रीय समिति बैठकको अन्त्यसम्ममा पदाधिकारी मनोनयन गर्ने मनस्थितिमा छन् ।

देउवानिकट नेता डा. प्रकाशशरण महतले पदाधिकारी मनोनयनमा खासै समस्या नभएको भन्दै पार्टी सभापतिले जारी केन्द्रीय समितिको अन्त्यतिर पदाधिकारी प्रस्ताव गर्ने बताउँछन् ।

सभापतिले ल्याएको प्रस्ताव सहजै पास हुने अवस्थामा रहेको महतको भनाइ छ ।

देउवाले विमलेन्द्र निधिलाई उपसभापति, पूर्णबहादुर खड्कालाई महामन्त्री र मानबहादुर विश्वकर्मालाई सहमहामन्त्री बनाउने तयारी गरेका छन् । तर, वरिष्ठ नेता पौडेल पक्षधर भने तत्काल पदाधिकारी मनोनयनको आवश्यकता नभएको बताउँछन् ।

निर्वाचनअघि नै गरेको भए संगठन चलायमान हुने तर्क गर्ने पौडेल समूहका नेताहरु अब पार्टीको महासमिति बैठकपछिमात्र पदाधिकारी मनोनयन गर्नुपर्नेमा छन् ।

केन्द्रीय सदस्य नवीन्द्रराज जोशी महासमिति बैठकमा निर्वाचनलगायतका विषयमा निर्मम समीक्षा गरी प्रदेशिक संरचनाअनुसार विधान बनाएरमात्र पदाधिकारी मनोनयन गर्नुपर्ने बताउँछन् ।

एउटै झन्डाभित्र अलग–अलग पार्टीजस्ता देखिने कांग्रेसीहरु निर्वाचनमा यति नमीठो हार व्यहोर्दा पनि आफैंभित्रको लडाइँमा रमाइरहेका छन् ।

भिडियो हेर्नुहोस्
