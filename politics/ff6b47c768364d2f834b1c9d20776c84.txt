आचारसंहिता उल्लंघन बढेपछि सर्वदलीय बैठक बोलाइयो

रसुवा, कात्तिक २० – चुनावको तयारीमा जुटेका राजनीतिक दलले आचारसंहिता उल्लघंन गर्न थालेपछि रसुवा प्रशासनले ध्यानाकर्षण गराएको छ । 
चुनाव नजिकिँदै जाँदा लोकतान्त्रिक र वाम गठबन्धनले निर्वाचन आचारसंहिता विपरित काम गरेको गुनासो आएपछि जिल्ला प्रशासन कार्यालय रसुवाले सोमबार दोस्रो पटक सर्वदलीय बैठक राखेको छ । 
चुनावको प्रचारप्रसार गर्न घरदैलो अभियानमा जुटेका दुबै गठबन्धनले अत्याधिक गाडीको प्रयोग गरेको, अभियानमा बालबालिकाको प्रयोग गरेको, ठूलाठूला पोष्टर, पप्लेट टाँसेको,  सडक निर्माणको काम थालेको लगायतका गुनासो आएको कार्यालयले जनाएको छ । 
सर्वदलीय बैठकपछि राजनीतिक दलले प्रतिनिधिसभा सदस्य र प्रदेशसभा सदस्य निर्वाचन आचारसंहिता २०७४ को पूर्ण पालना गर्ने प्रतिबद्धता व्यक्त गरेका छन् । 
निर्वाचनलाई प्रभाव पार्ने गरी अन्य जिल्लाका व्यक्तिहरुको आवागमन हुन सक्ने भएकाले यसप्रति राजनीतिक दलको आवश्यक पर्ने भएकाले सहयोगका लागि आग्रह गरिएको प्रमुख जिल्ला अधिकारी हिरादेवी पौडेलले बताउनुभयो । 
वाम र लोकतान्त्रिक गठबन्धनले घरदैलो अभियान तथा विभिन्न ठाउँमा कोणसभा गरेर चुनावको प्रचारप्रसार गरिरहेका छन् । प्रचारको क्रममा वाम गठबन्धनले लोकतान्त्रिक गठबन्धनको व्यानर, झण्डा र पोष्टर जलाएका छन् । नेपाली कांग्रेसका सुनिल पौडेलका अनुसार जिल्लाको विभिन्न स्थानमा टाँसिएका पोष्टर च्यात्नुको साथै घरघरमा राखिएका ब्यानर र झण्डा जलाएका छन् । 
लोकतान्त्रिकले आचारसंहिता विपरीत कार्य गरिरहँदा पनि सम्बन्धित निकायले कारबाहीको प्रक्रिया अघि नबढाएपछि आफूहरुले पोस्टर च्यातेको वाम गठबन्धनले जनाएको छ ।
