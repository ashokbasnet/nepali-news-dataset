​दुई चरणमा चुनाव गर्न गृहमन्त्रीको प्रस्ताव

काठमाडौं, वैशाख ३ – उपप्रधान तथा गृहमन्त्री बिमलेन्द्र निधिले दुई चरणमा चुनाव गर्नुपर्ने प्रस्ताव गर्नुभएको छ । संसदको राज्य व्यवस्था समितिको बैठकमा गृहमन्त्री निधिले चुनाव निरपेक्ष नहुने र यसका लागि दलीय सहमति महत्वपूर्ण हुने भन्दै दुई चरणमा चुनाव गर्नु पर्ने बताउनुभएको हो । 
संविधान संशोधन र चुनाव एक अर्कामा जोडिएका विषय भएको पनि उहाँले बताउनुभयो । सबै दल एकै चरणमा चुनाव हुन नसक्ने निष्कर्षमा पुगिसकेको दाबी गर्दै उहाँले अब असहमतिका बिच दुई चरणमा चुनाव गर्ने वा सहमतिका बिच दुई चरणमा चुनाव गर्ने भन्ने विषय अघि आएको बताउनुभयो । 
उहाँले सरकारको ध्यानसबैलाई समेटेर चुनावमा जानेमा केन्द्रित रहेको पनि बताउनुभयो । यस्तै, प्रमुख निर्वाचन आयुक्त अयोधिप्रसाद यादवले निर्वाचन अचार संहिता अझै कार्यान्वयन नभएको भन्दै कार्यान्वयनमा जोड दिनुभयो । उहाँले सबै स्वतन्त्र दललाई एउटै चुनाव चिन्ह दिन नसकिने बताउँदै मतपत्र छाप्न पठाइसकेकाले फेरबदल गर्न नसकिने बताउनुभयो ।
