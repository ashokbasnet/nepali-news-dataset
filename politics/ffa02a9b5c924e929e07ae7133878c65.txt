चुनावले छोएन तिङ्लालाई, तिङलाबासीको अधिकारप्रति खेलवाड – प्रवक्ता अन्सारी

सुबास दर्नाल/उज्यालो ।
सोलुखुम्बु्, मंसिर १ – आउँदो चुनावमा को विजयी होला भन्ने चासो देशभर छ । चुनावको चासो र चर्चा सबैतिर चलिरहेको बेला सोलुखुम्बुको एक गाउँ तिङ्लामा चुनावको कुनै रौनक छैन । जिल्लाको अन्य ठाउँमा दलहरु मतदाता रिजाउन नागरिकको घरदैलोमा  पुगिरहेका भए पनि तिङ्लामा भने अहिलेसम्म कुनै पनि उम्मेदवार पुगेका छैनन् । 
सोलुदुधकुण्ड नगरपालिकामा समाहित हुन पाउनुपर्ने मागसहित आन्दोलनमा रहेका तिङलाबासीले स्थानीय तहको चुनावमा पनि ‘नो भोट’ ‘नो क्यान्डिडेट’ चलाएका थिए । माग पूरा नभए प्रदेशसभा र प्रतिनिधिसभाको चुनावमा पनि भाग नलिने अडान लिएका तिङ्लाबासीहरु आफ्नो मतदानको अधिकार प्रयोग गर्न नपाउने भएका छन् । 
 
जिल्लाको सिफारिस विपरित तिङ्लालाई नेचासल्यान गाउँपालिकामा समाहित गरेपछि आन्दोलित तिङ्लाका नागरिकले तिङ्लालाई राज्यले विभेद गरेको भन्दै स्थानीय चुनाव नै बहिस्कार गरेका थिए । त्यही अडान दोहो¥याउदै प्रदेशसभा र प्रतिनिधिसभाको चुनाव पनि बहिष्कारको पक्षमा तिङ्लाबासी देखिएका हुन् । २ हजार ५ सय ८६ मतदाता रहेको तिङ्लाका मतदाताका माग पूरा भए मतदान गर्न आतुर देखिएका छन् । 
 
राष्ट्रिय मानवअधिकार आयोगका प्रवक्ता मोहना अन्सारीले सोलुखुम्बुको तिङलाबासीको मानवअधिकार माथि खेलवाड भएको बताउनुभएको छ । मानव अधिकारको विश्वव्यापी आवधिक समीक्षा सम्बन्धि बिहीबार सोलुखुम्बु सदरमुकाममा भएको छलफलमा बोल्दै अन्सारीले तिङ्लाका जनताले अधिकार माग्दा उल्टै मताधिकारको समेत हनन भएको बताउनुभयो । उहाँले स्थानीय तह पुनर्संरचनामा असन्तुष्टि जनाउँदै स्थानीय तह चुनावमा भाग नलिएका मतदाताले प्रदेशसभा र प्रतिनिधिसभाको चुनावमा समेत भाग लिने वातावरण बनाउनुपर्नेमा जोड दिनुभयो ।  
 
सोलुदुधकुण्ड नगरपालिकामा समावेश हुन चाहाने तिङ्लाबासीको माग प्रतिनिधिसभा तथा प्रदेशसभा चुनावको मतदान अघि नै सम्बोधन गरेर चुनावमा सहभागी हुने वातावरण मिलाइ दिन अन्सारीले सरकारसँग माग गर्नुभएको छ । राष्ट्रिय मानवअधिकार आयोगको टोलीले तिङ्लाको विषयमा यस अघि नै अनुगमण गरी  प्रतिबेदन सम्बन्धित निकायमा बुझाई सकेको भए पनि कार्यान्वयनमा ढिला सुस्ती भएको अन्सारीले उल्लेख गर्नुभएको छ ।
