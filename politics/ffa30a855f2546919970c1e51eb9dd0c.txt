डोटीमा एमालेले लायो सबैउम्मेद्वारवार टुंगो

विमल विष्ट/उज्यालो । 
डोटी, जेठ १४ – नेकपा एमालेले डोटीले जिल्लाका सात गाउँपालिका र दुई नगरपालिका गरी नौवटै स्थानीय तहमा उम्मेद्वार टुंगो लगाएको छ । यो पटक डोटीमा एमालेले युवा र पढेलेखेका उम्मेद्वारहरूलाई चुनावी मैदानमा अगाडि सारेको छ ।
जिल्लामा राजनीतिका साथै सामाजिक क्षेत्रमा पनि पहिचान बनाएका एमालेको तर्फबाट उम्मेद्वारको रूपमा चुनावी मैदानमा होमिएका छन् । शिखर नगरपालिकामा मेयर पदका उम्मेद्वार शेरबहादुर मल्लले सामाजिक क्षेत्रमा लामो अनुभव संगाल्नुका साथै स्नातोकोत्तर तहसम्मको अध्यायन पूरा गर्नुभएको छ ।
सामाजिक क्षेत्रमा लामो अनुभव लिनु भएका मल्लसँगै उपमेयरका उम्मेद्वार राधिका बोहरा पनि सामाजिक क्षेत्रमा सक्रिय छिन् । सायल गाउँपालिकामा अध्यक्ष पदका उम्मेद्वार तेजबहादुर डुम्रेलले स्नातक तहसम्मको अध्यायन पूरा गर्नुभएको छ । जोरायल गाउँपालिकामा अध्यक्ष पदका उम्मेद्वार दुर्गादत्त ओझाले स्नातक तह उत्तीर्ण हुनुका साथै यसअघिको स्थानीय निकायको चुनावमा गाविस अध्यक्ष पदमा निर्वाचित भई काम गरी सक्नुभएको छ ।
उहाँ एमाले डोटीको जिल्ला कमिटी उपाध्यक्ष समेत हुनुहुन्छ । डोटीकै आदर्श गाउँपालिकामा एमालेको तर्फबाट अध्यक्ष पदका उम्मेदवार टेकबहादुर रोकाया स्नातक तह उत्तीर्ण गरेका हुन् । लामो समयसम्म शिक्षण पेशामा संलग्न रोकायाले अध्यक्ष पदमा उम्मेद्वारी दिनकै लागि माध्यामिक तहको शिक्षक पदबाट राजीनामा दिएका छन् ।
त्यस्तै बडीकेदार गाउँपालिकामा अध्यक्ष पदका उम्मेदवार भक्तबहादुर साउद र बोगटान गाउँपालिकाका अध्यक्ष पदका उम्मेद्वार टेकबहादुर बम दुवै जनाले स्नातक तहसम्मको अध्यायन पूरा गरेका छन् । केआईसिंह गाउँपालिकाका उम्मेद्वार यज्ञराज जोशी लामो समय राजनीतिका साथै सामाजिक क्षेत्रमा सक्रिय छन् ।
नेकपा (एमाले) डोटीका अध्यक्ष चक्रबहादुर मल्लका अनुसार एमाले डोटीले राजनीतिका साथै सामाजिक सवालमा समेत राम्ररी बुझेकाहरूलाई चुनावी मैदानमा सारिएको हो ।
