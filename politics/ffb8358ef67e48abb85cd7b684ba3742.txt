कांग्रेस–एमालेका कारण लोकतन्त्र खतरामा परेको कमल थापाको आरोप

रमेश गिरी/उज्यालो । भक्तपुर, माघ २० – राप्रपा नेपालका अध्यक्ष कमल थापाले नेपाली कांग्रेस र नेकपा एमालेका कारण लोकतन्त्र खतरामा परेको बताउनुभएको छ । कांग्रेस र एमालेले दुई तिहाइको दम्भ देखाएर लोकतन्त्र नै खतरामा पार्ने काम गरेको थापाले बताउनुभयो ।
रफत सञ्चार क्लबले भक्तपुरमा गरेको कार्याक्रममा बोल्दै राप्रपा नेपालका अध्यक्ष थापाले एकीकृत नेकपा माओवादी र मधेसवादी दलले विधि र प्रक्रिया छाडेर गएका बेला सत्तारुढ दलले आफूहरुले विधि र प्रक्रिया मान्न खोज्दा पनि कांग्रेस–एमालेले निधेषको राजनीति गरेको आरोप लगाउनुभयो ।
सबैलाई मिलाएर संविधान निर्माण तर्फ अगाडि बढ्नु पर्नेमा कांग्रेस–एमाले निरंकुश शैलीमा अरुलाई निषेध गर्दै अगाडि बढेको भन्दै उहाँले संविधान निर्माण गर्ने बेलामा कांग्रेस–एमालेलाई विपरित बुद्धि लागेको बताउनुभयो ।
अध्यक्ष थापाले भन्नुभयो ‘अहिलेको समय सबैलाई समेटेर संविधान निर्माण गर्ने बेला हो, तर कांग्रेस–एमाले आफ्नो एजेण्डा मात्रै लगेर अरुलाई निषेध गर्दै छन्, विनाश काले विपरित बुद्धि भने झै कांग्रेस–एमालेमा अहिले विपरित बुद्धि आएको छ, यसले लोकतन्त्रको विनाश गर्छ ।’
अध्यक्ष थापाले प्रश्नावली प्रस्ताव समिति उपबुज्रुक निकायको रुपमा प्रस्तुत भएको आरोप लगाउँदै धर्म निरपेक्ष, गणतन्त्र र संघीयताका विपक्षमा कुनै पनि प्रश्न बनाउन नपाउने गरी गरिएको निर्णय निरंकुश शैली भएको बताउनुभयो । 
संविधानसभाले बनाएको समितिलाई अरु पार्टीको एजेण्डालाई निषेध गर्ने कुनै अधिकार नभएको जिकिर गर्दै उहाँले भन्नुभयो ‘यो प्रस्ताव समिति भनेको के हो ? संविधानसभा भन्दा ठूलो संस्था हो ? संविधान बनाउने अधिकार नागरिकले कसलाई दिएका छन् ? समितिलाई कि संविधानसभालाई ?’
समिति के गर्ने के नगर्ने भन्ने सेन्सर बोर्ड नभएको टिप्पणी गर्दै अध्यक्ष थापाले समिति प्रति आक्रोस पोख्दै भन्नुभयो ‘प्रस्ताव समितिलाई के ठिक छ, के बेठिक छ भनेर छुट्याउने अधिकार छैन, यो अधिकार संविधानसभालाई मात्रै छ, संविधानसभाले जन्माएको समितिले पार्टीको एजेण्डालाई निषेध गर्ने अधिकार कुन नियमले कहाँबाट पायो ? यो समिति सेन्सर बोर्ड होईन, अरुको अधिकार निषेध गर्न पाउँदैन ।’
अध्यक्ष थापाले भन्नुभयो ‘राप्रपा नेपालको एजेण्डालाई नागरिक माझ लैजान दिनु पर्छ, हाम्रो एजेण्डालाई नागरिकको मतले आफ्नो हराए त्यसलाई स्वीकार्छौ ।’ आफ्नो एजेन्डालाई छलफल र निर्णयमा लैजान नपाउने हो भने यस्तो किसिमको संविधानको औचित्य नहुने बताउँदै उहाँले काग्रेस, एमाले सच्चिएर नगए संविधानसभामा सशक्त प्रतिरोध गर्ने बताउनुभयो ।
