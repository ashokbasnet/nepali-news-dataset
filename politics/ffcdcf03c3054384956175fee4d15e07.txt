संविधान संशोधन गरेर भएपनि मधेसको माग सम्बोधन हुन्छ : गृहमन्त्री बस्नेत

कास्की, मंसिर २४ - गृहमन्त्री शक्तिबहादुर बस्नेतले संविधान संशोधन गरेर भएपनि मधेसको माग सम्बोधन हुने बताउनुभएको छ । क्रान्तिकारी पत्रकार संघ कास्कीले बिहीबार पोखरामा गरेको पत्रकार सम्मेलनमा मन्त्री बस्नेतले संविधान संसोधन गरेर मधेसको माग सम्बोधन गर्नुको विकल्प नभएको बताउनुभएको हो ।
गृहमन्त्री बस्नेतले सडकमा आन्दोलन गरेर मात्र नहुने भन्दै सहमति, छलफल र वार्ताबाटै समस्या समाधान गर्न सरकार तयार रहेको बताउनुभयो । ‘हामी तराई तथा मधेसमा उत्पन्न भएको विवादलाई संविधान संशोधन गरी टुंगाउन चाहान्छौं’ गृहमन्त्री बस्नेतले भन्नुभयो । राजमार्ग तथा सडकमा कसैलाई अबरोध गर्न नदिने चेतावनी दिँदै गृहमन्त्री बस्नेतले तराई क्षेत्रमा उत्पन्न भएको अबरोध हटाउन सरकार लागिरहेको पनि जानकारी दिनुभयो । 
सरकारले कुनै व्यक्तिहरुको माग भन्दा सामाजिक हित हुने राष्ट्रिय आवश्यकतालाई मध्यनजर गर्दै त्यस्ता मागलाई सम्बोधन गर्न तयार भएको उहाँले बताउनुभयो । अब कसैलाई सडक तथा राजमार्गमा बन्द हड्ताल गर्ने कुनै छुट नदिने भन्दै एकिकृत माओवाादीका नेता समेत रहनुभएका गृहमन्त्री बस्नेतले सरकार वार्ताबाटै समस्याको समाधान होस् भन्ने पक्षमा रहेपनि सडक अबरुद्ध गरेर जनजीवन अस्तव्यस्त बनाउन नदिने स्पष्ट पार्नुभयो ।
