बन्द गर्दै हिँड्ने ५ पक्राउ

पोखरा, भदौ ३१ – कास्कीको लेखनाथमा बन्द गराउँदै हिँड्ने नेकपा–माओवादीका ५ जना कार्यकर्तालाई प्रहरीले पक्रेको छ ।
लेखनाथको तालचोकमा सडक बन्द गराउन खोज्ने नेकपा–माओवादीका क्षेत्रीय सेक्रेटरी गोकुल पराजुली, नगर सेक्रेटरी किसानसिंह गुरुङ, जिल्ला सदस्य हरि दुवाडी र गंगा परियारलाई प्रहरीले पक्रेको हो ।
पक्राउ परेका सबैलाई डाँडाकोनाक प्रहरी चौकीमा राखिएको छ । नेकपा–माओवादी सहितको ३३ दलिय मोर्चाले आह्वान गरेको बन्दका कारण आज पश्चिमाञ्चलका १६ वटै र मध्यपश्चिमाञ्चलका ५ वटा जिल्लाको जनजीवन प्रभावित बनेको छ । मंसिर ४ गते तोकिएको संविधान सभा निर्वाचन पछाडि सार्न तथा पेट्रोलियम पदार्थमा भएको मूल्यवृद्धि फिर्ताको माग गर्दै साना दलहरुले गण्डकी, धौलागिरी, लुम्बिनी र राप्ती अञ्चल बन्दको आव्हन गरेका हुन् ।
बन्दका कारण पोखरा र आसपासका क्षेत्रमा कुनैपनि लामो तथा छोटोदुरीका सवारी साधन चलेका छैनन् भने बजार र पसल, स्कूल, क्याम्पस पनि बन्द छन् । बन्दको प्रभाव स्याङ्जा, तनहुँ, गोरखा, लमजुङ, बाग्लुङ, पर्वत, म्याग्दी, गुल्मी, पाल्पा, कपिलवस्तु, अर्घाखाँची लगायतका जिल्लामा पनि परेको छ ।
३३ दलिय मोर्चाले संविधान निर्वाचनको सुनिश्चितताका लागि गोलमेच गर्न, संविधानको ग्यारेन्टी गर्न, खिलराज रेग्मी सरकारको राजिनामा लगायतका माग समेत राखेको छ ।
बन्दको क्रममा पर्यटकिय गाडी, प्रेस, मानवअधिकारकर्मी, कुटनीतिक नियोग, एम्बुलेन्स, पानी ट्यांकर लगायतका अत्यावश्यीय सवारी साधन भने चलेका छन् ।
बन्दको स्थानीय सरोकारवाला र पर्यटन व्यवसायी तथा सर्वसाधारणले विरोध गरेका छन् । बन्द साँझ ५ बजे खुल्ने नेकपा माओवादीले जनाएको छ । बन्दकर्ताले विभिन्न जिल्लामा केही सवारी साधन नियन्त्रणमा समेत लिएका छन् ।
