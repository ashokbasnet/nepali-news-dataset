​स्थानीय तहको पुनर्संरचनामा तीन दलको सहमतिप्रति राप्रपा नेपालको आपत्ति

काठमाडौं, असोज ११ –  स्थानीय तहको पुनर्संरचनामा अहिलेका इलाकालाई मुख्य आधार मान्ने गरी ठूला तीन दलले गरेको सहमतिप्रति राष्ट्रिय प्रजातन्त्र पार्टी राप्रपा नेपालले आपत्ति जनाएको छ । मंगलबारको संसद बैठकमा समय लिएर बोल्दै चौथो ठूलो दल राप्रपा नेपालका मुख्य सचेतक दिलनाथ गिरीले तीन दलको सहमति लोकतन्त्र र संविधानको मर्म विपरित भएको भन्दै सहमति संसदलाई जानकारी गराउन माग गर्नुभयो । 
आइतबार तीन दलको बैठकले देशभर रहेका नौ सय २७ वटा इलाका प्रशासनलाई आधार मानेर स्थानीय तह पुनर्संरचना गर्ने सहमति गरेको थियो । गिरीले संसदमा इलाकालाई आधार मानेर पुनर्संरचना गर्दा पुनर्संरचनाको उद्देश्यविपरीत हुने भएकाले संवैधानिक आयोगलाई छाँयामा पार्ने काम भएको यसलाई तत्तकाल सच्याउन आग्रह गर्नुभयो ।
उहाँले फेरि पनि देशमा तीन दलीय सिण्डिकेट सुरु भएको आरोप लगाउनुभयो । यस्तै, तराई मधेस लोकतान्त्रिक पार्टी तमलोपाले पनि इलाकालाई आधार मानेर स्थानीय तहको पुनर्संरचना गर्ने निर्णयको विरोध गरेको छ । तमलोपाका सांसद जंगीलाल रायले इलाकालाई आधार मानेर पुनर्संरचना गर्नु न्यायोचित नहुने बताउनुभयो ।
