सल्यानमा ९ हजार मतदाता बढेपछि ५ वटा मतदान केन्द्र थपिए

सल्यान, कात्तिक १५ – आउँदो मंसिरमा हुने प्रदेशसभा र प्रतिनिधिसभा चुनावको लागि सल्यानमा झण्डै ९ हजार मतदाता थपिएका छन् । मंसिरको २१ गते हुने प्रदेशसभा र प्रतिनिधिसभा चुनावको लागि ८ हजार ९ सय ५६ जना मतदाता थपिएका जिल्ला निर्वाचन कार्यालयले जनाएको छ । 
यसअघि सम्पन्न स्थानीय तह चुनावमा सल्यानमा १ लाख २५ हजार २ सय ५६ जना मतादाता रहेका थिए । जसमा महिला ६१ हजार ७ सय ८७ जना र पुरुष ६३ हजार ४ सय ६९ जना थिए । जिल्ला निर्वाचन कार्यालय सल्यानका सूचना अधिकृत एकराज अधिकारीले स्थानीय चुनाव पश्चात जिल्लामा झण्डै ९ हजार मतदाता थएिको बताउनु भयो । 
उहाँले मंसिर २१ गते हुने चुनावको लागि जिल्लामा कुल १ लाख ३४ हजार २ सय १२ जना मतदाता रहेको जानकारी दिनुभयो । जसमा पुरुष ६७ हजार ३ सय ९२ जना र महिला ६६ हजार ८ सय २० जना रहेको बताउनु भयो । स्थानीय चुनावकोभन्दा यस मंसिरमा हुने चुनावमा महिला ५ हजार ३३ र पुरुष ३ हजार ९ सय २३ जनाले बढी रहेको उहाँले जनाउनु भयो ।
५ वटा मतदान केन्द्र थप
मंसिर २१ मा हुने संघ र प्रदेशको चुनावका लागि ५ वटा मतदान केन्द्र थप गरिएको छ । जिल्लाका विभिन्न ५ स्थानमा नयाँ मतदान केन्द्र थप गरिएको जिल्ला निर्वाचन कार्यालय सल्यानले जनाएको छ । अहिले जिल्लामा नयाँ थप गरिएका केन्द्रसहित मतदान केन्द्रको संख्या १ सय ८० पुगेको छ । यसअघि जिल्लामा १ सय ७५ मतदान केन्द्र रहेका थिए । 
थप गरिएका मतदान केन्द्रहरुमा कपुरकोट गाउँपालिकाको किउरेनीमा ‘क’ र ‘ख’, छत्रेश्वरी गाउपालिकाको जयचौरमा ‘क’ र ‘ख’, शारदा नगरपािलकाको नाउलामा ‘क’ र ‘ख’ केन्द्र रहेको छ । यस्तै बागचौर नगरपालिकाको खोरबारेमा ‘क’ र ‘ख’ तथा दार्मा गाउँपालिकाको रातामाटामा ‘क’ र ‘ख’ केन्द्र थप गरिएको छ । 
मतदाताको संख्याका आधारमा केन्द्र थप गरिएको निर्वाचन कार्यालयले जनाएको छ ।  जिल्लामा १ सय ११ वटा मतदान स्थल रहेका छन् ।
