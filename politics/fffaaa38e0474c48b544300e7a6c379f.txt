उम्मेद्वारी दर्तापछि प्रचार अभियान तीव्र

काठमाडौं, वैशाख २० – पहिलो चरणमा चुनाव हुने तीन प्रदेशका ३४ जिल्लामा उम्मेदवारले प्रचार अभियान तीव्र पारेका छन् । मंगलबार उम्मेद्वारी दर्ता गरेलगत्तै उनीहरु प्रचारमा जुटेका हुन् । केही ठाउँमा मंगलबार राति अबेरसम्म पनि मनोनयन दर्ताको काम भइरहेकाले उम्मेद्वारको सूचि प्रकाशन गर्ने काम बुधबार पनि हुने निर्वाचन आयोगले जनाएको छ । 
बुधबार उम्मेद्वारको विरोधमा उजुरी दिने र मनोनयनपत्र जाँच गर्ने निर्वाचन कार्यतालिका छ । कुनै उम्मेद्वारबारे केही उजुरी भएमा निर्वाचन अधिकृतको कार्यालयमा गएर उजुरी दिन सकिने आयोगले जनाएको छ । निर्वाचन अधिकृतको कार्यालयले बुधबार मनोनयन जाँच गरेर भोलि उम्मेद्वारकोे नामावली प्रकाशन गर्नेछ ।
वैशाख ३१ चुनाव हुने तीन प्रदेशका ३४ जिल्लाका २८३ स्थानीय तहमा मंगलबार शान्तिपूर्ण तथा उत्साहजनक रुपमा उम्मेदवारी दर्ता भएको हो । पहिलो चरणमा चार महानगरपालिका, एक उपमहानगरपालिका ९२ नगरपालिका र १८६ गाउँपालिकामा चुनाव हुनेछ । पहिलो चरणको चुनावबाट ९७ प्रमुख र उपप्रमुख, १ सय ८६ अध्यक्ष र उपाध्यक्ष चयन हुने छन् ।
यस्तै दुई हजार ५९८ वडाध्यक्ष तथा यति नै संख्यामा महिला र दलित सदस्य निर्वाचित हुने संवैधानिक प्रावधान छ ।   प्रदेश नम्बर ३, ४ र ६ का ३४ जिल्लाको २८३ स्थानीय तहका लागि हुने चुनावमा ४९ लाख ५६ हजार ९२५ मतदाता रहेका छन् । यस्तै ६ हजार ६ सय ४२ मतदान केन्द्रमा मतदान हुनेछ ।
