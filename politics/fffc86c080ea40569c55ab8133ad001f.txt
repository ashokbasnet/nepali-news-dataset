दुई पूर्व प्रधानमन्त्री एकै दिन भारत भ्रमणमा

काठमाडौं, साउन १३ – दुई पूर्व प्रधानमन्त्री एकै दिन भारत गएका छन् । पूर्व प्रधानमन्त्री तथा नेपाली काँग्रसका वरिष्ठ नेता शेरबहादुर देउवा र अर्का पूर्व प्रधानमन्त्री तथा एमाले नेता झलनाथ खनाल बुधबार भारत जानुभएको हो । ५ दिन भारतमा रहने देउवाले भारतीय राष्ट्रपति प्रणव मुखर्जी, प्रधानमन्त्री नरेन्द्र मोदी, गृहमन्त्री राजनाथ सिंह, विदेश मन्त्री सुष्मा स्वराजलगायत वरिष्ठ नेता र अन्य मन्त्रीसँग भेटवार्ता गर्ने कार्यक्रम छ ।
भारत जानु अघि विमानस्थलमा पत्रकारसंग उहाँले विशेष ‘एजेन्डा’ नरहे पनि भारतीय नेतासँग द्विपक्षीय हितका विषयमा छलफल गरिने बताउनुभयो । नेता देउवाले भ्रमणका क्रममा आफूले नेपालमा लगानीको उचित वातावरण बन्दै गएको अवस्थामा लगानीका लागि भारतलाई आग्रह गर्ने बताउनु भयो । उत्तराखण्डको भ्रमण गरी पञ्चेश्वरका विषयमा पनि छलफल गर्ने उहाँको भनाई छ ।
आजै दिल्ली गएका नेकपा एमाले वरिष्ठ नेता झलनाथ खनाल भने स्वास्थ्य उपचारका लागि दिल्ली जानुभएको हो । खनालले आफु स्वास्थ्य परीक्षण गर्न गएकाले कुनै औपचारिक भेट नगर्ने दूतावासलाई जानकारी गराउनुभएको छ । २ हप्ताअघि मात्र एकीकृत नेकपा माओवादीका अध्यक्ष तथा अर्का पूर्व प्रधानमन्त्री पुष्पकमल दाहाल प्रचण्डले पनि भारत भ्रमण गर्नुभएको थियो ।
