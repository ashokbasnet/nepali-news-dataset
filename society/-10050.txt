प्रधानमन्त्रीका ६० वर्षे काकाले भने, 'निर्वाचनमा भोट हाल्न ढुक्कसँग बसेका छौ'

डडेल्धुरा । प्रधानमन्त्रीको जन्म स्थान रुवाखोला गाउँमा यतिबेला निर्वाचनमय भएको छ । यहाँका मतदाता असार १४ गतेको निर्वाचनमा मत खसाल्न व्यग्र छन् । यहाँका किसान रोपाइँ र अन्य गोडमेलको काम सकेर भोट हाल्नका लागि ढुक्कसँग बसेको प्रधानमन्त्रीका काका पर्ने ६० वर्षीय डम्बर देउवाले बताए ।

प्रधानमन्त्रीको जन्मथलो रुवाखोलामा रोपाइँ सकियो 
चौथोपटक प्रधानमन्त्री भएका काँग्रेसका सभापति शेरबहादुर देउवाको जन्मस्थान रुवाखोला गाउँमा रोपाइँ सकिएको छ । असार १४ गते हुने निर्वाचनमा लाग्नुपर्ने भन्दै रुवाखोलाका कृषकले रोपाइँ चाँडै सकेको हुन् । 

निर्वाचनको समयमा रोपाइँ हुन नसक्ने र केही दिन चुनावमै लाग्नुपर्ने भएपछि रोपाइँ सकिएको रुवाखालाका समाजसेवी चेतराज भट्टले बताए । प्रधानमन्त्रीका आफन्तजनले पनि रोपाइँ र गोडमेल सक्याएर मतदानका लागि समय निकालेका छन् । साविकको अशिग्राम गाविसको रुवाखोलामा खेतमात्रै रहेको भएपनि त्यहाँ बस्ने सबै घरपरिवारले धान रोप्ने कार्य सकेका छन् ।
