​​​​​​​​​​​​​​​​​​​​चितवनमा ४ जनामा ‘स्क्रब टाइफस’ रोग भेटियो

चितवन । ​​​​​​​​​​​​​चितवनमा ४ जनामा ‘स्क्रब टाइफस’ रोग भेटिएको छ । वैशाख र जेठ  महिनायता ४ जनामा ‘स्क्रब टाइफस’ रोगको लक्षण देखिएको हो । चितवन मेडिकल कलेजमा आएका विरामीमध्ये ४ जना ‘स्क्रब टाईफस’ को रोगी भेटिएको जिल्ला जनस्वास्थ्य कार्यालय, चितवनले पुष्टि गरेको छ ।

गत पुसदेखि नियन्त्रणमा आएको ‘स्क्रब टाइफस’ रोग यो वर्षको सुरुआती दुई महिनाको अन्तरालमा फेरी ४ जनामा भेटिएको जिल्ला जनस्वास्थ्य कार्यालय, चितवनका कीट नियन्त्रण निरीक्षक रामकुमार केसीले जानकारी दिए । 

चितवन मेडिकल कलेजले जिल्ला जनस्वास्थ्य कार्यालय, चितवनलाई पठाएको प्रतिवेदनमा बैशाख महिनामा २ जना र जेठ महिनामा २ जनामा ‘स्क्रब टाइफस’ रोग फेला परेको उल्लेख गरिएको छ । चितवनमा गत वर्षदेखि ‘स्क्रब टाइफस’ रोग देखिएको थियो ।

​​​​​​​चितवनमा गत वर्षको पुस महिना भित्र ५ सय ३३ जनामा ‘स्क्रब टाइफस’ रोग देखिएकोमा ५ जनाको ज्यानै गएको थियो । तर, यो रोग नियन्त्रणका लागि सरकारले ठोस पहल भने अझै गर्न सकेको छैन ।
