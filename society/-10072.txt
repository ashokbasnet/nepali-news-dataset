बर्दियामा चुनावी माहौल तात्दै, उम्मेदवार खेतमै गएर भोट माग्न थाले

डवल महतारा
बर्दिया। स्थानीय तहको दोश्रो चरणको निर्वाचन नजिकिएपछि राजनीतिक दलहरुले बर्दियामा चुनावी अभियानलाई तिव्रता दिएका छन् । चुनावको दिन आउँन एक हप्तामात्र बाँकी रहेपछि यहाँको चुनावी माहौल पनि तातेको छ ।

विभिन्न राजनीतिक दलको तर्फबाट उठेका उम्मेदवारहरुले घरदैलो अभियानलाई अगाडि बढाएका छन् । घरदैलोको क्रममा उम्मेदवारहरु जनताको घर–घर, दैलो–दैलो तथा खेतबारीमा पुगेर आफ्नो पक्षमा भोट माग्न थालेका छन् ।

किसानहरुको खेती गर्ने सिजन भएकाले घरमा नभएका मतदाताहरुलाई उम्मेदवारहरुले खेतमै पुगेर भएपनि नमुना मत्रपत्रमा भएको आफ्नो चुनाव चिन्ह चिनाउँदै भोट माग्न थालेका हुन् ।

एक–दुई मतले पनि हारजीत हुने भएकाले उम्मेदवारहरुलाई मतदाताहरुलाई कसरी सम्झाई–बुझाई गरेर आफ्नो पक्षमा तान्ने भन्ने चिन्तासमेत सुरु भएको छ । कतै उनीहरुले आर्थिक सामाजिक विकासका कुरा उठाएर त कतै गाउँमा बाटोघाटो र स्वास्थ्य–शिक्षाको विकास गर्ने प्रतिबद्धता ब्यक्त गरेर मतदाताको मन जित्ने कोसिस गरेका छन् ।

जिल्लामा माओवादी केन्द्र, एमाले र नेपाली काँग्रेसबीचमा नै त्रिपक्षीय प्रतिश्पर्धा हुने भएको छ । तीन वटै दलले जिल्लामा आफ्नो प्रभाव रहेको बताएका छन् । गएको संविधानसभा निर्वाचनमा बर्दियाको चार वटा निर्वाचन क्षेत्रमध्ये माओवादीले दुई, एमाले र काँग्रेसले एक–एक सिटमा बिजय हाँसिल गरेका थिए ।

जिल्लाका आठ वटै स्थानीय तहमा माओवादी केन्द्र, एमाले, काँग्रेस, राप्रपालगायतका दलहरुले चुनावी अभियानलाई घनिभूत बनाइएको बताएका छन् । जिल्लामा आठ वटा स्थानीय तह भएपनि सबै दलहरुले सदरमुकाम गुलरियालाई विशेष महत्वले हेरेका छन् ।
