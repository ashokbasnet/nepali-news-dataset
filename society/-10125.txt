निर्वाचन अवधिभर मदिरा बेचविखन तथा सेवनमा प्रतिबन्ध

असार ७ । स्थानीय तह दोश्रो चरणको निर्वाचन अवधिमा शान्ति–सुरक्षालाई मध्यनजर गर्दै बर्दियामा जिल्ला प्रशासन कार्यालयले मदिरा बेचविखन तथा सेवन गर्न रोक लगाएको छ ।

स्वतन्त्र, शिष्पक्ष र शान्तिपूर्ण रुपमा निर्वाचन सम्पन्न गराउन निर्वाचन आयोगले जारी गरेको आचारसंहितालाई पूर्ण रुपमा कार्यान्वयन गराउनका लागि प्रशासनले निर्वाचन अवधिभरका लागि बेलुका ९ बजेपछि मदिरा बेचविखन र सेवनमा रोक लगाएको हो ।

जिल्लाभित्र रहेका होटेल ब्यबसायीहरु, डिलर तथा ब्यापारीहरुले बेलुका ९ बजेपछि मदिरा बेचविखन गर्न नपाउने भएका छन् । सुरक्षा निकाय र सरोकारवालाहरुको उपस्थितिमा प्रमुख जिल्ला अधिकारी बिष्णुबहादुर थापाको अध्यक्षतामा सम्पन्न बैठकले सो निर्णय गरेको हो ।

आउँदो ११ गतेदेखि १४ गतेसम्म मतदानस्थलको ३ सय मिटर वरपरको क्षेत्र तथा मतगणनास्थल वरपर मतगणना कार्य सम्पन्न नहुँदासम्म मादक पदार्थ विक्रिबितरण र सेवन गर्न पनि प्रतिबन्ध लगाइएको जिल्ला प्रशासन कार्यालय बर्दियाले जनाएको छ ।
