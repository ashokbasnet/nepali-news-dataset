बर्दियामा तात्यो चुनावी माहोल,  खेतमै पुग्न थाले उम्मेदवार

बर्दिया । स्थानीय तहको दोश्रो चरणको निर्वाचन नजिकिएसँगै बर्दियामा मुख्य राजनीतिक दलहरुले मतदाताको मन जित्न बिभिन्न जुक्ति अपनाएका छन् । आफ्नो पार्टीका केन्द्रीय नेताहरुको उपस्थितिमा चुनावी सभा गर्नेदेखि लिएर किसानहरुलाई भेट्न खेत–खेतमा पुगेर भोट माग्ने काम गरिरहेका छन् ।

परिस्थिति, समय र ठाउँ अनुसार जनतालाई कुन आस्वासन दिनु पर्ने हो त्यही लेखिएको घोषणा–पत्र बोकेर दलहरुका उम्मेदवारहरु भोट माग्दै हिंडेका छन् । उनीहरुले पानी पँधेरो र बाटोघाटोमा भेटिएका बटुवालाई समेत एक छिन पर्खाएर भएपनि आफ्नो चुनाव चिन्ह देखाउँदै एकचोटी मौका दिन आग्रह गरेका छन् ।

बर्दियाका ६ नगरपालिका र दुई गाउँपालिका गरी आठ वटै स्थानीय तहमा मुख्य राजनीतिक दल नेपाली काँग्रेस, एमाले र माओवादी केन्द्र बीचमा नै कडा प्रतिस्प्रधा हुने भएपछि तीन वटै दलले एकले अर्कोलाई उछिन्नका लागि बिशेष रणनीति बनाएर अगाडि बढिरहेको पाइएको छ । बर्दियामा माओवादी केन्द्रका अध्यक्ष तथा पूर्व प्रधानमन्त्री पुष्पकमल दाहाल ‘प्रचण्ड’देखि लिएर एमालेका बरिष्ठ उपाध्यक्ष वामदेव गौतमसम्मका नेताहरु आएर चुनावी सभामा सम्बोधन गरेका छन् ।

यतिबेला जनताको घर–घरमा गएर नमस्कार गर्दै मतदातासंग भोट माग्ने काम उम्मेदवारहरुका लागि दैनिकी नै बनेको छ । बर्दियामा गएको संविधान सभाको निर्वाचनमा माओवादीले दुई वटा र काँग्रेस–एमालेले एक–एक सिटमा विजय हासिल गरेका थिए । पहिलो संविधान सभाको निर्वाचनमा भने चार वटै निर्वाचन क्षेत्रमा माओवादीले जितेको थियो ।

यस्ता छन् बर्दियाका उम्मेदवार


नेपाली काँग्रेसले गुलरिया नगरपालिकाको मेयर पदका लागि मुक्तिनाग यादव, उपमेयरका लागि शुशिला गिरी, मधुवन नगरपालिकाको मेयरका लागि जग्गाप्रसाद पाण्डे, उपमेयरमा तुल्सी पुन, राजापुर नगरपालिकाको मेयरमा दिपकजंग शाह, उपमेयरमा तारा चौधरी र ठाकुरबाबा नगरपालिकाको मेयरमा मक्कु थारु र उपमेयरमा लिला भाटलाई उम्मेदवार बनाएको छ ।

बाह्रबर्दिया नगरपालिकाको मेयरका लागि परशुराम थारु, उपमेयरमा कोपिला गिरी, बाँसगढी नगरपालिकाको मेयरमा गंगाधर पौडेल, उपमेयरमा रत्ना थारु, बढैयाताल गाउँपालिकाको अध्यक्षमा मानबहादुर बुढा, उपाध्यक्षका लागि भग्गनदैया थरुनी र गेरुवा गाउँपालिकाको अध्यक्षका लागि जमानसिंह केसी, उपाध्यक्षका लागि हिमकुमारी चौधरीलाई उम्मेदवार बनाइएको नेपाली काँग्रेस बर्दियाले जनाएको छ ।


नेकपा (एमाले)ले गुलरिया नगरपालिकाको मेयरका लागि हरी ज्ञवाली, उपमेयरका लागि टिका समशेली मगर, मधवन नगरपालिकामा मेयरका लागि दुर्गाबहादुर वली, उपमेयरका लागि हिराकुमारी चौधरी, राजापुर नगरपालिकाको मेयरका लागि पहारी थारु, उपमेयरका लागि कृष्णी चौधरी र ठाकुरबाबा नगरपालिकाको मेयरका लागि घननारायण श्रेष्ठ, उपमेयरका लागि विनाकुमारी भट्टराईलाई उम्मेदवार बनाएको छ ।

बाह्रबर्दिया नगरपालिकाको मेयरका लागि रामबहादुर थारु, उपमेयरका लागि पुष्पा ओली, बाँसगढी नगरपालिकाको मेयरका लागि शालिकराम अधिकारी, उपमेयरका लागि शुस्मा चौधरी, बढैयाताल गाउँपालिकाको अध्यक्षका लागि लालबहादुर श्रेष्ठ, उपाध्यक्षका लागि दिपाकुमारी गौतम र गेरुवा गाउँपालिकाको अध्यक्षका लागि नुतनकुमार चौधरी, उपाध्यक्षका लागि मञ्जु शर्मालाई उम्मेदवार बनाइएको एमालेले जनाएको छ ।

माओवादी केन्द्रले गुलरिया नगरपालिकाको मेयरका लागि गेहेन्द्र ढकाल, उपमेयरका लागि मोहनकुमारी फुयाल, मधुवन नगरपालिकाको मेयरका लागि गणेशबहादुर क्षेत्री, उपमेयरका लागि शुभरानी थारु, राजापुर नगरपालिकाको मेयरका लागि शिवप्रसाद चौधरी, उपमेयरका लागि मनकला चौधरी, ठाकुरबाबा नगरपालिकाको मेयरका लागि नेत्रराज आचार्य, उपमेयरका लागि कृष्णकुस्मा थारुलाई उम्मेदवार बनाएको छ ।

बाह्रबर्दिया नगरपालिकाको मेयरका लागि दुर्गाबहादुर थारु, उपमेयरका लागि अञ्जु दहित, बाँसगढी नगरपालिकाको मेयरका लागि बिनाराम थारु, उपमेयरका लागि भुमी बिटालु, बढैयाताल गाउँपालिकाको अध्यक्षका लागि लल्लुराम थारु, उपाध्यक्षका लागि राधा आचार्य, गेरुवा गाउँपालिकाको अध्यक्षका लागि विश्वबहादुर थारु, उपाध्यक्षका लागि लिला चौधरीलाई उम्मेदवार बनाइएको माओवादी केन्द्र बर्दियाले जनाएको छ ।
