अस्पष्ट नीतिका कारण खुद्रा किराना व्यवसायी दोहोरो कर प्रणलीको मारमा

रुपन्देही । सरकारको अस्पष्ट नीतिका कारण ठूलो समस्या भोग्नुपरेको खुद्रा किराना व्यवसायीले बताएका छन्। सरकारको अस्पष्ट नीतिका कारण खुद्रा किराना व्यवसायी दोहोरो करप्रणलीको मारमा परेको उनीहरुको गुनासो छ। सरकारको अस्पष्ट नीतिले गर्दा ठूला पूंजीपति, उद्योगपति र डिलरहरुको नियन्त्रणमा बजार रहेको बताए।

 खुद्रा किराना व्यवसायी संघ रुपन्देहीको बुधबार बुटवलमा सम्पन्न दशौं साधारण सभामा बोल्ने व्यवसायीले दोहोरो कर प्रणाली व्यवसायीका लागि घात भएको बताए । सरकारको नीति, करप्रणाली, अनुगममन र आम उपभोत्ताको दृष्टीमा सुधार हुन आवश्यक रहेको उनीहरुले बताए।

बेलाबेलामा हुने नेपाल बन्द, चक्काजाम, दैनीकजसो हुने मुल्यवृद्वि, अधिकतम घरभाडा वृृद्वि, घरवाल करमा नीतिगत अस्पष्टता, घरधनीहरुको मनोमानी र एकाधिकार मूल्य निर्धारणले खुद्रा किराना व्यवसायीको व्यवसाय संकटमा परेको बताए।

खुल्ला सीमनाका कारण खुल्मखुल्ला चोरी निकासी, अवैध व्यापार र होलसेलका नाममा खुलेका ठूला पसलहरुबाट खुद्रा समान विक्री वितरणले गर्दा साना व्यवसायीले संकटमा व्यवसाय चलाउनु परेको उनीहरुको गुनासो छ।

सोही कार्यक्रममा बोल्दै प्रमुख जिल्ला अधिकारी विनोदप्रकाश सिंहले नियम कानुनको पालना गरेर व्यवसाय सञ्चालन गर्न आग्रह गरे। उनले उपभोक्ताको अधिकारलाई सुरक्षित गरेर गुणस्तरी समान विक्रीवितरण गरेर व्यवसायिक मर्यादा कायम राख्नुपर्ने बताए। आन्तरिक राजश्व कार्यालयका प्रमुख दुर्गा भण्डारीले प्रचलित नियम कानुन अनुसार सरकारले कर असुली गरेको बताए।

उनले साना व्यवसायीबाट सरकारले धेरै कर नउठाएको उल्लेख गर्दै अधिकारको खोजी गर्दा कर्तव्य नभुली व्यवसाय चलाउन आग्रह गरेका हुन्। कार्यक्रममा नेपाल खाद्य तथा किराना व्यवसायी महासंघका संयोजक लक्ष्मण न्यौपाने, संघका संस्थापक अध्यक्ष टिकाराम गैरे, पत्रकार महासंघका अध्यक्ष यानेन्द्र जी।सी, होटल तथा रेष्टुरेण्ट व्यवसायी संघका अध्यक्ष समुन्द्र जीसी, ग्यांस बिक्रेता संघ रुपन्देही अध्यक्ष बसन्त गौचन, लुम्बिनी फलफुल तथा थोक तरकारी व्यवसायी संघका अध्यक्ष केशव कुंवर लगायतले बोलेका थिए।
