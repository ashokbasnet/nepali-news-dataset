कपिलवस्तुका दुई क्याम्पस स्ववियू सभापतिमा रा.प्र.वि. संगठन बिजयी

कपिलवस्तु । कपिलवस्तुको ४ वटा क्याम्पसमा स्ववियु निर्वाचन सम्पन्न भएको छ। चारओटै क्याम्पसमा सौहाद्र्रपूर्ण वातावरणमा स्ववियु निर्वाचन सम्पन्न भएको क्याम्पस निर्वाचन  समितिले जनाएका छन्। जिल्लाको सिद्धार्थ बहुमूखी क्याम्पस बुङ्घची, बाणगंगा बहुमुखी क्याम्पस लौगाई, नेपाल आदर्श बहुमुखी क्याम्पस शिवपुर, समयथान बहुमुखी क्याम्पस खरेन्द्रपुरमा बुधबार निर्बाचन सम्पन्न भएको हो।

जसमध्ये जिल्लाको पश्चिमी क्षेत्रमा पर्ने नेपाल आदर्श वहुमुखी क्याम्पस र समयथान वहुमुखी क्याम्पसमा राप्रपा निकट राष्ट्रिय प्रजातान्त्रिक विद्यार्थी संगठन सभापतिमा विजयी भएका छन्। जसअन्तर्गत नेपाल आदर्श बहुमुखी क्याम्पस शिवपुरमा राष्ट्रिय प्रजातान्त्रिक विद्यार्थी संगठनका रजत गुप्ता विजयी बनेका छन्। कूल १९६ मतदातामध्ये खसेको कूल १७५ मतमध्ये गुप्ताले ६१ मत प्राप्त गरेका छन्। प्रतिद्वन्दी अनेरास्ववियूका अशोक पोख्रेल ५ मतले पछाडि परे।

पोख्रेलले ५६ मत प्राप्त गरेका थिए । सभापतिका दाबेदार नेविसंघका सुनिल थापा क्षेत्रीले २५ मत र अनेरास्ववियू (क्रान्तिकारी) का शिशिर लामिछानेले भने २२ मत प्राप्त गरेका थिए। त्यस्तै सचिवमा राप्रविसंघका मार्सल आचार्य ५४ मत प्राप्त गरी विजयी बनेका छन्। सचिवका दाबेदार नेविसंघका दिपेन्द्र मौर्यले ५० मत पाएका थिए । यसैगरी कोषाध्यक्षमा अखिल प्यानलबाट अनुप के.सी. विजयी बनेका छन्। उनले ६३ मत पाएका थिए।

प्रतिद्वन्दी राप्रपाका लक्ष्मण थारुले ४५ भोटमा सीमित भएका थिए। यस्तै सदस्यमा तीन जना अखिल संयुक्त प्यानलका शारदा भण्डारीले ५४ मत, सरिता खत्रीले ५९ मत र अमृता रेग्मीले ५४ मत प्राप्त गरी विजयी भएको निर्वाचन मण्डलले जनाएको छ। समानुपातितर्फ अनेरास्ववियूले ५७ मत प्राप्त गरेको निर्वाचन मण्डलले जनाएको छ। यस्तै राप्रविसंघले ४९, नेविसंघले ३२, अनेरास्ववियू क्रान्तिकारीले १४ र अखिल क्रान्तिकारीले ६ मत पाएको थियो । समानुपातिकतर्फ १६ मत बदर भएको निर्वाचन मण्डलले जानकारी दिएको छ।

यता समयथान बहुमुखी क्याम्पस खरेन्द्रपुरमा राप्रपा निकट राष्ट्रिय प्रजातान्त्रिक संगठनका बासुदेव के।सी। विजयी बनेका छन् । कूल ५२ मतदातामध्ये खसेको ५१ भोटमध्ये के।सी।ले २७ मत पाई विजयी बनेका हुन्। प्रतिद्वन्दी अनेरास्ववियूका शिव भुसालले २१ मत पाएका थिए भने नेविसंघ, अनेरास्ववियू (क्रान्तिकारी) र नयाँ शक्ति नेपालको संयुक्त प्यानलको तर्फबाट सभापतिको दाबेदार नेविसंघका रोशन नेपालीले ३ मत पाएका थिए । सचिव पदमा नेकपा एमाले निकट अनेरास्ववियूका कृष्ण घिमिरेले २८ मत ल्याई विजय भएका छन्।

कोषाध्यक्षमा  अनेरास्ववियूकै विनिता गौतम २७ मत ल्याई विजय भएकी छन् । सदस्यहरुमा मधु भुसाल, नेहा पाण्डे, विरेन्द्र गुप्ता विजय भएको निर्वाचन मण्डलले जनाएको छ। यसैगरी समानुपातिकतर्फ अनेरास्ववियूले २९ मत ल्याएर विजयी भएको छ भने राप्रपाले १६ मत ल्याएको बताइएको छ।

जिल्लाकै सबैभन्दा ठूलो क्याम्पस सिद्धार्थ क्याम्पस बुङ्चीमा पनि स्ववियु निर्वाचन सम्पन्न भएको छ। कुल ११ सय ६० मतदातामध्ये ९ सय ३९ मत खसेको निर्वाचन अधिकृत खेमराज शर्माले जानकारी दिएका छन्। उक्त क्याम्पसको मत परिणाम रातिसम्म सर्वाजनिक गर्ने निर्वाचन समितिले जनाएको छ। उता बाणगंगा बहुमुखी क्याम्पस लौगाईको समेत मत परिणाम आउन बाँकी रहेको बताइएको छ। भने बुधबार नै हुने भनिएको बुद्धभूमि बहुमुखी क्याम्पस चौवन्नपुरमा निर्वाचन स्थगित भएको छ। विवादका कारण नेविसंघले क्याम्पसमा तालाबन्दी गरेको हो।

पहिले ८ वटा क्याम्पसमा निर्वाचन हुने भनिएपनि मधेशी मोर्चा निकट विद्यार्थी संगठनका विरोधका कारण कपिलवस्तु बहुमुखी क्याम्पस तौलिहवा, फलारीबाबा बहुमुखी क्याम्पस महाराजगञ्जमा भने निर्वाचन हुन सकेन। यस्तै गौतमबुद्ध बहुमुखी क्याम्पस गोरुसिंगेमा उम्मेदवारको नामका विषयमा भएको विवादका कारण निर्वाचन हुन नसकेको बताइएको छ।
