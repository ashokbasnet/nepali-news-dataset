नारायणगढ-मुग्लिन सडकखण्ड सञ्चालन अनिश्चित 

काठमाडौँ । कालिखोलालगायतका विभिन्न ठाउँमा पहिरो खस्ने क्रम नरोकिएपछि नारायणगढ-मुग्लिन सडकखण्ड तत्काल सञ्चालनमा नआउने भएको छ।  

गएराति कालिखोला नजिकै पहिरो जाँदा प्रहरी सवार भ्यान र एक ट्रक पहिरोसँगै त्रिशूलीमा खसेका थिए। पहिरोमा दुई जना प्रहरीको ज्यान गएको छ भने अन्य दुई प्रहरी अझै वेपत्ता रहेका छन्। 

अझै पहिरो खस्ने क्रम नरोकिएपछि तत्काल सडक सञ्चालनमा ल्याउन कठिनाई भएको जिल्ला प्रहरी कार्यालय चितवनले जनाएको छ। प्रहरीका अनुसार कालिखोला बाहेक अन्य विभिन्न स्थानमा पनि सानासाना पहिरो खस्ने क्रम जारी छ।  

अझै पहिरो खस्ने सम्भावना रहेकाले यात्रुलाई वैकल्पिक मार्ग प्रयोग गर्न प्रहरीले आग्रह गरेको छ। पहिरो हटाउने काम जारी राखेपछि माथिबाट पहिरो खस्ने क्रम नरोकिएकाले कतिबेला सडक सञ्चालन हुने भन्ने बारे अतिश्चितता थपिएको प्रहरीको भनाइ छ।  सडक अबरुद्ध हुँदा सयौँ यात्रुहरु बीच बाटोमै अलपत्र परेका छन्।
