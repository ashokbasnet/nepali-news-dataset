बोधिचित्त बोटको विवाद अझै मिलेन

बनेपा । काभ्रेपलाञ्चोकको रोशी गाउँपालिकाको एउटा रुखमा फलेको बोधिचित्त फलको विवाद अझै मिल्न सकेको छैन । 

जिल्ला प्रसासन कार्यालय, धुलिखेल र जिल्ला प्रहरी कार्यालयमा भएको पटक पटकको छलफल निष्कर्ष विहीन भएको छ । प्रमुख जिल्ला अधिकारी शिवप्रसाद शिङ्खडाले बोधिचित्तको बोटधनी ठगुरानी तामाङलाई पहिले जुन पक्षसँग सम्झौता भएको हो त्यही पक्षलाई नै बोटको फल दिन निर्देशन दिएको बताए । 

“मैले यो विवाद अझै लम्बिए यसलाई सरकारीकरण गरेर रुख नै काटनसक्ने सम्भावना पनि छ भनेको छु,” प्रजिअ सिम्ङखडाले भने । तामाङले दुवै पक्षसँग सम्झौता गरेर कमजोरी गरेको उनको भनाइ थियो । दुवै पक्षसँगको सम्झौतासँगै अर्को पक्षले बैंक खातामा रकम राखेको भौचर समेत देखाएको बताए ।

टिपेको फलमा तीनवटै पक्षले आफ्नो भएको दावी गरेपछि प्रहरीले करिब चार पोका बोधिचित्तको फल दुई दिनअघि नियन्त्रणमा लिएको थियो । बोटधनी तामाङलाई सबैभन्दा पहिले रु ८० लाख दिएर सत्यमान लामाले सो बोट किनेका थिए । प्रहरीले नियन्त्रणमा लिएको सो फल अब धेरै दिनसम्म राखे कुहिने र ढुसी लाग्न सक्ने देखिएको छ । 

रोशी गाउँपालिकास्थित नागबेलीमा रु एक करोडभन्दा बढी पर्ने बोधिचित्तको रुख तीनजना व्यापारीसँग फरक÷फरक मूल्यमा बेचेपछि फल कस्को हो भन्ने विषयमा विवाद भएको हो । रोशी गाउँपालिकामा आम्दानीको दरिलो स्रोत मानिने बोधिचित्तको माला नेपालबाहेक बौद्ध धर्मावलम्बीका लागि विदेश पैठारी हुने गर्छ । 

पछिल्लो समय बोटमा नै कारोबार हुन थालेपछि यसको व्यापार गर्नेलाई सास्ती हुन थालेको छ । करोडौँको मूल्यमा कारोबार हुने बोधिचित्तको मालाका लागि केही वर्षदेखि सुरक्षा माग भए बमोजिम प्रहरीले समेत सुरक्षा प्रदान गरेको थियो । रासस
