देशका बिभिन्न भागमा करेन्ट लागेर तीनको मृत्यु  

काठमाडौं  । देशका बिभिन्न भागमा करेन्ट लागेर तीनको मृत्यु  भएको प्रहरीले जनाएको छ ।काठमाडौंकाे बानेश्वर मिलनचोकस्थित आफ्नै घरको पानीट्याङकी सफा गर्ने क्रममा शुक्रबार अचानक करेन्ट लागेर वेहोस भएका ७० वर्षीय रामत्रिपाल शाहको मध्य बानेश्वरस्थित भेनस अस्पतालमा उपचारको क्रममा मृत्यु भएको छ ।

यसैगरी धादिङ बेनीघाट रोराङ गाउँपालिका–५ चरौदीस्थित बिजुलीको पोलमा केबुलको लाइन मिलाउने क्रममा शुक्रबार अचानक करेन्ट लागेर गम्भीर घाइते भएका सोही गााउँपालिका–७ बस्ने ३५ वर्षीय बिजय भट्टराइको अन्नपुर्ण अस्पताल काठमाडौंमा उपचारको क्रममा मृत्यु भएको छ ।

यसरी नै बाराकाे कलैया उपमहानगरपालिका–१२ धर्मनगर बस्ने ५० वर्षीय सुरेन्द्र भन्ने गोकुल केशरीको आफ्नै खेतमा मोटरबाट पानी लगाउने क्रममा शुक्रबार एक्कासी करेन्ट लाग्दा घट्नास्थलमै मृत्यु भएको छ । घटनाका सम्बन्धमा स्थानीय प्रहरीले आवश्यक अनुसन्धान गरिरहेको जनाएको छ ।
