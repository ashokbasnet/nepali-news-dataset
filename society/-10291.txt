रुपन्देहीमा चुनावी रौनक: मतदाता भोट खसाल्न आतुर

रुपन्देही । रुपन्देहीका राजनीतिक दलहरुले असार १४ गते हुने  दोस्रो चरणको निर्वाचनको प्रचार–प्रसार अभियानलाई तीव्रता दिएका छन् । निर्वाचनकालागि जनता उत्साही भएकाले चुनाव प्रचार–प्रचार अभियान मर्यादित ढंगले अघि बढेको स्थानीय प्रशासनले जनाएको छ ।

रुपन्देहीमा १ उप महानगरपालिका, ५ नगरपालिका र १० गाउँपालिकाका गरी १६ वटा स्थानीय तहमा निर्वाचन हुँदैछ । 

सबै तहको निर्वाचनका लागि आवश्यक सुरक्षाको व्यवस्था समेत गरिएको प्रमुख जिल्ला अधिकारी विनोदप्रकाश सिंहले बताए ।  उनले उम्मेदवारदेखि मतदातसम्मको रक्षा  हुनेगरी सुरक्षा व्यवस्था गरिएको दावी गरे ।

स्थानीय सुरक्षा समितिले स्थानीय तहको निर्वाचनको सुरक्षाका लागि ३ तहको सुरक्षा घेरा बनाएको छ । जस अनुसार पहिलो घेरामा म्यादी प्रहरी, दोस्रो घेरामा नेपाल प्रहरी र सशस्त्र प्रहरी तथा तेस्रो घेरामा नेपाली सेनाले सुरक्षा दिनेछ । 

सबै मतदान केन्द्रहरुमा सुरक्षा समितिले गस्ती टोली समेत परिचालन गरेको छ । सबैतिर निर्वाचनको माहौल बनेको समरीमाई गाउँपालिकाका प्रमुख पदका स्वतन्त्र उम्मेदवार निरञ्जन पाठक र कोटहीमाई गाउँपालिकाका प्रमुख पदका स्वतन्त्र उम्मेदवार बिरेन्द्र जैशवालले बताए ।

शान्तिपूर्ण ढंगले निर्वाचनको माहौल सृजना भएकोमा स्थानीयले पनि खुसी व्यक्त गरेका छन । उनीहरुले मतदानका लागि आफूहरु आतुर रहेको बताएका छन । 

यसैबीच, रुपन्देहीको निर्वाचनमा जनता अति उत्साही देखिएको निर्वाचन आयोगका आयुक्त इश्वरीप्रसाद पौडयालले बताए ।  प्रदेश नम्बर ५ को निर्वाचनको अनुगमनका क्रममा रुपन्देही आइपुगेका उनले  पहिलो चरण भन्दा दोस्रो चरणको निर्वाचनमा जनता उत्साही भेटिएको बताए । 

भैरहवामा स्थानीय प्रशासन, सुरक्षा निकाय, स्थानिय, निर्वाचन आयोग, राजनैतिक दल, नागरिक समाज, सञ्चारकर्मीलगायत सँगको छलफलमा निर्वाचन आयोगका आयुक्त पौड्यालले मतगणनाकोे कामलाई पनि छिट्टै सक्ने गरी व्यवस्था गर्न मुख्य निर्वाचन अधिकृतको कार्यालयलाई निर्देशन दिए ।

रुपन्देहीका मुख्य निर्वाचन अधिकृत मुरारीबाबु श्रेष्ठले निर्वाचनको सबै तयारी पूरा भएको बताए । उनले निर्वाचन निष्पक्ष, भयरहित वातावरणमा सम्पन्न गर्न आफूहरु प्रतिवद्ध रहेको  उल्लेख गरे ।
