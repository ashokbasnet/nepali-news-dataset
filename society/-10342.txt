अतिसंवेदनशील मतदान केन्द्रमा सुरक्षा व्यवस्था झनै कडा

बर्दिया । बर्दियामा भारतीय सिमासँग जोडिएका ५३ वटा मतदान स्थललाई अतिसंवेदनशील क्षेत्रको सूचिमा राखिएको छ । जिल्ला सुरक्षा समितिको बैठकले भारतीय सिमासँग जोडिएका बर्दियाको जमुनीदेखि राजापुरसम्मको उत्तरी क्षेत्रलाई अतिसंवेदनशील क्षेत्रको सूचिमा राखिएको हो । जिल्लाको सुरक्षाका दृष्टिकोणले मतदान स्थलहरुलाई सामान्य, संवेदनशील, र अतिसंवेदनशील गरी तीन वटा तहमा वर्गिकरण गरिएको छ । 

जिल्लामा ३ सय १४ मतदान केन्द्र अन्तर्गत १ सय ५३ वटा मतदान केन्द्र रहेको र जसमा ५८ मतदान केन्द्र सामान्य, ४२ संवेदनशील र ५३ वटा मतदान केन्द्र अतिसंवेदनशीलको सूचीमा राखिएको जिल्ला सुरक्षा समितिले जनाएको छ । 

भारतीय सिमासँग जोडिएका गुलरिया, मधुबन, बढैयाताल र राजापुरका केही मतदान स्थलहरुलाई अतिसंवेशनशील क्षेत्रको रुपमा हेरिएको छ । स्थानीय तहको निर्वाचनलाई मध्यनजर गर्दै जिल्लामा सुरक्षा व्यवस्था कडा पारिएको बर्दियाका प्रहरी प्रमुख एसपी भरतबहादुर बोहोराले बताए ।

उनले मतदाता र मतदानस्थलहरुको सुरक्षाका लागि म्यादी प्रहरी र नेपाल प्रहरीको टोली खटाइसकिएको र आवश्यक परे थप जनशक्ति पठाइने बताए । निर्वाचन सुरक्षाका लागि नेपाली सेनाले समेत सुरक्षा प्रदान गर्ने भएकाले कुनै समस्या उत्पन्न नहुने बताइएको छ ।
