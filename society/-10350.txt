देशका विभिन्न भागमा चार मानिसको करेन्ट लागेर मृत्यु 

काठमाडौं ।  देशका विभिन्न भागमा चार मानिसको करेन्ट लागेर मृत्यु भएको प्रहरीले जनाएको छ । पर्साको जगरनाथ गाउँपालिका–४ बस्ने मन्सब मियाकी छोरी ८ वर्षीया रेश्मा खातुनको करेन्ट लागेर मृृत्यु भएको छ । उनको सोही ठाउँ बस्ने जालिम मियाको गोठमा रहेको जेनेरेटरको तारबाट अचानक करेन्ट लाग्दा आज घटनास्थलमै मृत्यु भएको छ ।

यसैगरी  काभ्रेपलाञ्चोकको पनौती नगरपालिका–४ स्थित सडकको छेउमा रुखको हाँगा झार्ने क्रममा बिजुलीको तारमा छुन गई करेन्ट लाग्दा पनौती नगरपालिका–१० मा डेरा गरी बस्ने सिन्धुली आम्बासका ३६ वर्षीय विकाश ब्लोनको घटनास्थलमै मृत्यु भएको छ ।

यसैगरी लम्जुङको मध्यनेपाल नगरपालिका–९ बाङग्रेबेशी बस्ने सोमबहादुर रिमालका छोरा २ वर्षीय संस्कार रिमालको करेन्ट लागेर मृत्यु भएको छ । आफ्नै घरमा खाना पकाइरहेको राईस कुकर सट भई करेन्ट लाग्दा उनको मृत्यु भएको प्रहरीले जनाएको छ ।  उनको गण्डकी अस्पताल पोखरामा उपचारको क्रममा मृत्यु भएको हो ।

यसैगरी सिराहाको नहरा गाउँपालिका–३ स्थित मारुती सिमेन्ट उद्योगमा कार्यरत सेक्युरिटी गार्ड रामबहादुर प्रसाईको करेन्ट लागेर मृत्यु भएको छ । उनको स्थायी घर झापा, दमक नगरपालिका–२ रहेको प्रहरीले जनाएको छ ।  अचानक करेन्ट लागेर गम्भीर घाइते भएका उनको मिर्चैया नर्सिङ होम मिर्चैयामा उपचारको क्रममा मृत्यु भएको प्रहरीले जनाएको  छ ।
