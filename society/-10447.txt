काठमाण्डौँमा दिनदहाडै फिल्मी शैलीमा लुटपाट 

काठमाडौं, राजधानी काठमाण्डौँमा दिनदहाडै फिल्मी शैलीमा लुटपाट भएको छ । 

डोल्पा, त्रिपाराकोट–४ का ३१ वर्षीय जयबहादुर रोकाया कोटेश्वर बस्दै आएका थिए । उनको केही दिनअघि मात्र एक अपरिचित व्यक्तिसँग चिनजान भयो । 

दोलखा चरिकोट घर बताउने २५ वर्षीय हिमाल तामाङ नाम गरेका नयाँ साथीसँग उनको मित्रता थप नजिक हुँदै थियो । तामाङ बौद्ध बस्ने गरेको बताइएको छ । नयाँ बनेका साथीसँग उनको कुराकानी हुँदै गएको थियो । 

जयबहादुरले नयाँ साथीसँगको बढ्दै गएको मित्रता अझ प्रगढ बनाउने सोचेको हुनुपर्छ । नयाँ साथीसँग शनिबार उनको सँगै चिया खाने योजना बन्यो । 

कोटेश्वर बस्ने जयबहादुर नयाँ साथीसँग भेट्ने योजनाअनुरुप गौरीघाट आइपुगे । पूर्व तयारीअनुसार उनीहरुको गौरीघाटस्थित बिद्या पार्टी प्यालेस नजिकै भेट भयो । भर्खरै चिनजान भएको साथीलाई भेट्न जयबहादुरले साथमा ४ लाख ५० हजार रुपैयाँ पनि लिएर आएका रहेछन् । उनले यो रकम किन लिएर हिँडे त्यो खुल्न सकेको छैन । 

नयाँ चिनजान भएको साथीको विश्वासमा परी उनी जब भेट्न आए त्यहाँ हिमाल तामाङ नाम गरेका नयाँ साथीको योजना अर्कै रहेछ । 
भेट भएपछि जय बहादुरको होसहास त्यतीबेला उँड्यो जतिबेला चिया खान बोलाएको साथीले ४ लाख ५० हजार रुपैयाँ रहेको उनको झोला चोरेर फरार भए ।  आरोपी अल्फवेट नखुलेको ७०५ नम्बरको कालो स्प्लेण्डर बाइकमा फरार भएको बताइएको छ ।  
 
फरार व्यक्तिको खोजतलास गर्नुको साथै यस सम्बन्धमा प्रहरीले आवश्यक अनुसन्धान गरिरहेको बताएको छ ।
