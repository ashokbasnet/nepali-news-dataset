बाढीपहिरोले अवरुद्ध हेटौँडा-भैँसे सडक खुल्यो 

हेटौँडा। त्रिभुवन राजपथ, हेटौँडा भैँसेखण्डको बाघझोरामा आज अपराह्न परेको वर्षासँगै आएको बाढीपहिराले अवरुद्ध रहेको उक्त राजपथमा डोजरले पहिरो हटाई अहिले साँझ ६ः३० बजेदेखि हेटौँडा–काठमाडौँ दुवैतर्फको यातायात सञ्चालन गरिएको छ । 

वर्षात्का कारणले पहिरो आउँदा बाघझोरामा काठमाडौँबाट आएका यातायातका साधन करिब साढे तीन घन्टा रोकिनुपरेको जिल्ला प्रहरी कार्यालय मकवानपुरले जनाएको छ । 

जिल्ला प्रशासन कार्यालयले तत्कालै बाटो सञ्चालन गर्न एक डोजर त्यसतर्फ पठाएको मकवानपुरका प्रजिअ नारायणप्रसाद शर्मा दवाडीले जानकारी दिए ।
