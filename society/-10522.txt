निर्वाचनलाई मध्यनजर गर्दै सीमा क्षेत्रमा संयुक्त सुरक्षा गस्ती

बर्दिया। बाँके–बर्दियामा भारतीय सिमासंग जोडिएका नाकाहरु बन्द गरिएका छन् । स्थानीय तह दोश्रो चरणको निर्वाचनलाई मध्यनजर गर्दै भारतसंग सीमा जोडिएका नाकाहरु बन्द गरिएका हुन् ।

सुरक्षाको दृष्टिकोणले निर्वाचन हुने दिनभन्दा ४८ घण्टा पहिलाबाटै नाका बन्द गरिन्छ । ३, ५ र ७ नम्बर प्रदेशमा आउँदो १४ गते स्थानीय तहको निर्वाचन हुने भएकाले सिमा क्षेत्रमा सुरक्षा ब्यबस्था कडाई गरिएको छ ।

निर्वाचनलाई निश्पक्ष, स्वतन्त्र र भयरहीत बाताबरणमा सम्पन्न गराउनका लागि यस क्षेत्रका प्रत्येक नाकामा भारतीय सिमा सुरक्षा बल र नेपाल प्रहरीलगायतको संयुक्त सुरक्षा गस्ती गरिएको बताइएको छ ।

निर्वाचन सुरक्षाका लागि सीमा क्षेत्रमा नेपाल प्रहरी, सशस्त्र, नेपाली सेना, म्यादीप्रहरीसमेतको सुरक्षा टोली खटाइएको प्रहरीले जनाएको छ । उता भारतीय सीमा सुरक्षा बलले पनि निर्वाचनको समयमा भारतबाट गलत रुपले नेपाल प्रवेश गर्न नदिनका लागि सुरक्षा निगरानी बढाइएको बताएको छ । 

निर्वाचन केन्द्रित सुरक्षाका लागि सीमामा उच्च सुरक्षा सतर्कता अपनाइएको जिल्ला प्रहरी कार्यालय बाँकेले जनाएको छ । गस्तीसगै सीमा नाकाहरुमा तालिमप्राप्त कुकुरले पनि सक्रियतापूर्वक काम गरिरहेको बताइएको छ ।
