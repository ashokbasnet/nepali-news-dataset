बालिकालाई बलात्कारपश्चात हत्या गरेर फरार अभियुक्त पक्राउ

राामेछाप, बालिकालाई जबरसस्ती करणी गरेपश्चात हत्या गरेर फरार रहेका एक व्यक्ती पक्राउ परेका छन् । रामेछामको तत्कालीन सैपु गाबिस–१ सिरीसे कवैटार बस्ने १४ वर्षीया सुन्तली तामाङलाई जबरजस्ती करणी पश्चात हत्या गरेर फरार बनेका अभियुक्त श्याम राउतलाई प्रहरीले पक्राउ गरेको हो । 

कवैटार नै बस्ने राउत रुपन्देहीको नेपाल भारत सिमा क्षेत्र भैरहवाबाट आइतबार पक्राउ परेका हुन् । 

मध्य क्षेत्रीय प्रहरी कार्यालय हेटौंडाका प्रमुख प्रहरी नायव महानिरीक्षक गणेश केसीले सोमबार नेपाल पुलिस क्लव भृकुटीमण्डप, काठमाडौंमा पत्रकार सम्मेलनको आयोजना गरी अभियुक्त राउतलाई पक्राउ गरिएको जानकारी प्रहरीले जानकारी गराएको हो ।
उक्त अवसरमा प्रहरी नायव महानिरीक्षक केसीले घटनाबारे बिस्तृत जानकारी दिँदै प्रारम्भिक अनुसन्धानबाट उक्त घटनामा अभियुक्त राउतको संलग्नता पुष्टी भएको बताए । 

रामेछापमा भएका पुराना आपराधिक घटनाको अनुसन्धान गर्नेक्रममा नाबालिकाको जघन्य हत्या घटनामा संलग्न अभियुक्त राउत भारतको अन्डामन निकोबार आइलैण्डमा तथा पछिल्लो समय नयाँदिल्लीमा लुकीछिपी बसेको खुल्न आएको प्रहरीले बताएको छ ।

भारतमा लुकीछिपी बस्ने गरेको पत्ता लगाएको प्रहरीले भारतीय प्रहरीसँग समन्वय गरी अभियुक्त नेपाल आउँदै गरेको भन्ने बिशेष सूचना पाएपछि पक्रिन सफल भएको हो । 
पक्राउ परेका अभियुक्तबारे तथा उक्त घटनाको अनुसन्धानमा ढिलाई हुनुमा मानवीय त्रुटी वा नियतवश के भएको हो भन्ने सम्बन्धमा समेत प्रहरीले थप अनुसन्धान गर्ने बताएको छ । 
 

कार्यक्रममा पीडित बालिकाकी आमाले उक्त घटना र तत्पश्चात न्याय माग्ने सिलसिलामा आफूले भोगेका दुःखका बारेमा गुनासो गरेकी थिइन् ।

२०६८ साल माघ ५ गते बालिका हराएपछि खोजी गर्नेक्रममा माघ २० गते स्थानीय लिखु खोलामा उनको शव फेला परेको थियो ।
पत्रकार सम्मेलनमा प्रहरी अधिकृतहरु तथा सञ्चारकर्मीहरुको समेत उपस्थिति रहेको थियो ।
