नेपालमै पहिलो पटक राष्ट्रव्यापी दृष्टिबिहीन हाजिरीजवाफ प्रतियोगिता

चितवन । पहिलो पटक लिभ एण्ड लिड इन्टरनेसनल प्रालिले दृष्टिबिहीन बालबालिकालाई लक्षित गरी आयोजना गर्न लागेको राष्ट्रव्यापी हाजिरीजवाफ प्रतियोगिताको अडिसन आजबाट सुरु हुँदैछ। 

कार्यक्रमको पहिलो अडिसन आज मंगलबार चितवनबाट सुरु हुने आयोजक संस्थाका अध्यक्ष नबिन यादवले जानकारी दिए। उद्योग बाणिज्य संघ चितवनको हलमा हुने सो कार्यक्रममा चितवन जिल्लाभरीका दृष्टिबिहिन बिद्यार्थी सहभागी हुने छन्। सहभागी विद्यालयका विद्यार्थीमध्ये बिजयी समुह काठमाडौंमा हुने अर्को चरणको कार्यक्रमको लागि छनौट हुनेछन् ।

सो चरणको प्रत्यक्ष प्रसारण इमेज टेलिभिजनबाट हुनेछ । कार्यक्रम सञ्चालन सिनियर पाइलट क्याप्टेन विजय लामाले गर्नेछन । देशभरका विभिन्न जिल्लामा हुने अडिसनबाट छनौट भएका टिमले काठमाडौंमा हुने अर्को चरणको कार्यक्रममा प्रतिस्पर्धा गर्ने छन् । 
 
मुलुकमै पहिलो पटक हुन लागेको यस राष्ट्रव्यापी क्विज ब्याटल प्रतियोगितामार्फत दृष्टिबिहीन एवं शारीरिकरुपमा अशक्त अन्य बालबालिकाहरुमा अन्तर्निहित प्रतिभालाई प्रस्फुटन गराउन सहयोग पुग्ने यादवले बताए। 

उनले आगामी बर्षबाट यो कार्यक्रम अन्तर्राष्ट्रियस्तरमा लैजाने पनि बताए।
