स्वास्थ्य सेवाको गुणस्तर प्रमाणीकरण गरिने 

काठमाडौं–प्रत्येक व्यक्तिको स्वास्थ्य सम्बन्धी गुणस्तरीय सेवा प्राप्त गर्ने संवैधानिक हकको सुनिश्चितताका लागि सरकारले नेपाल स्वास्थ्य संस्था गुणस्तर प्रमाणीकरण परिषद स्थापना गर्ने भएको छ ।

परिषद्लाई स्वास्थ्य संवन्धी सम्पूर्ण सेवा तथा संस्थाहरुको मापन, मूल्यांकन, प्रमाणीकरण र दोषीलाई कारबाहीका लागि सिफारिस गर्ने लगायतका जिम्मेबारी दिइने भएको छ । 

आवधिक रुपमा सरकारी तथा निजी स्वास्थ्य सेवाको गुणस्तर मापन गरी त्यसको प्रमाणीकरण गरेमा गुणस्तरहीन स्वास्थ्य सेवालाई नियन्त्रण गर्न सकिने र स्तरीय स्वास्थ्य सेवा दिनेलाई प्रोत्साहन हुने स्वास्थ्य मन्त्री गगनकुमार थापाले बताए।

स्वास्थ्य सेवाको गुणस्तरको तह निर्धारण भएपछि मात्रै त्यसले सेवा शुल्क के कति सम्म लिन सक्ने, गुणस्तरहीन निजी अस्पतालले महंगो शुल्क लिने पवृत्ति अन्त्य हुने लगायतका राम्रा प्रभाव स्वास्थ्य क्षेत्रमा पर्ने अपेक्षा गरिएको छ । 

नेपालको संविधानको धारा ५१ ले प्रत्येक नागरिकलाई स्वास्थ्य सेवामा सहज, सुलभ, समान, गुणस्तरीय र पहुँच योग्य वस्तु तथा सेवा प्राप्त गर्ने हक र गुणस्तरहीन वस्तु वा सेवाबाट क्षति पुगेको व्यक्तिलाई कानून बमोजिम क्षतिपूर्ति पाउने हकको प्रत्याभूत गर्न परिषद् गठन गरिने भएको हो।

देशका सम्पूर्ण स्वास्थ्य संस्थाको गुणस्तरलाई नियमन र नियन्त्रण गर्ने परिषदको स्थापना र संचालनबाट मात्र संभव भएकाले परिषद् गठन गर्ने अवधारणा ल्याइएको स्वास्थ्य मन्त्री थापाले जानकारी दिए।

मन्त्री थापाकै सक्रियतामा तयार पारिएको परिषद् स्थापन संवन्धी सैद्धान्तिक अवधारणालाई मंगलबार बसेको मन्त्रिपरिषद्को बैठकले स्विकृत प्रदान गरेको थियो। 

स्वीकृत अवधारणा अनुसार परिषदको स्थापना गर्न तत्काल कानुनी व्यवस्था गर्ने तयारी भइरहेको मन्त्री थापाले जानकारी दिए। 
परिषद स्थापना र संरचना सम्बन्धी नीति र ऐनको मस्यौदा गर्न स्वास्थ्य मन्त्रालयका प्रमुख विशेषज्ञ सहित विभिन्न महाशाखाका प्रतिनिधिहरु र विज्ञहरु सम्मिलित मस्यौदा समिति पनि बनाइएको छ ।
