बर्दियामा खस्यो करिब ७२ प्रतिशत मत 

बर्दिया। बर्दियामा शान्तिपूर्ण रुपमा मतदान कार्य सम्पन्न भएको छ । जिल्लामा कूल मतदाता संख्याको अन्दाजी ७२ प्रतिशत मत खसेको मुख्य निर्वाचन अधिकृतको कार्यालयले जनाएको छ ।

६ नगरपालिका र दुई गाउँपालिका गरी आठ वटा स्थानीय तह रहेको बर्दियामा २ लाख ५३ हजार १ सय ८८ मतदाता रहेका छन् । बीस बर्षपछि भएको स्थानीय तहको निर्वाचनमा उत्साहका साथ मतदाताहरुले आफ्नो अमूल्य भोट खसालेका थिए ।

आठ वटा स्थानीय तहमा १ सय ५३ वटा मतदान स्थल र ३ सय १४ वटा मतदान केन्द्र तय गरिएको थियो । जिल्लामा निर्वाचन सुरक्षाका लागि सुरक्षा ब्यबस्था कडा पारिएको थियो । 

जिल्ला प्रहरी कार्यालय बर्दियाका अनुसार बर्दियामा १६ सय बढि म्यादी प्रहरी, ११ सय बढि नेपाल प्रहरीसहित नेपाली सेनासमेत परिचालित गरिएको थियो । भयरहीत रुपमा मतदाताहरुले निर्वाचन केन्द्रमा पुगेर ढुक्कसंग भोट खसालेको जिल्ला प्रशासन कार्यालयले जनाएको छ ।
