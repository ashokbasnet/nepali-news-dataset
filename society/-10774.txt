लमजुङका समाजसेवी अधिकारीको निधन

काठमाडौँ। लमजुङ जिल्लाका शिक्षासेवी एवम् समाजसेवी श्रीकान्त अधिकारीको ६७ वर्षका उमेरमा आज बिहान उनकै निवास समीभन्ज्याङ लमजुङमा निधन भएको छ । 

नेपाली काँग्रेस लमजुङका पूर्व जिल्ला सदस्य एवम् सम्झना माविका संस्थापक तथा रेडक्रससहितका विभिन्न सामाजिक सङ्घ संस्थामा आबद्ध अधिकारीको अर्बुद रोगका कारण निधन भएको हो । 

उनको आजै मादी नदी सिसाघाटमा अन्त्येष्टि गरियो । उनको पार्थिव शरीरमा मध्यनेपाल नगरपालिकाका प्रमुख रमेशकुमार पाण्डेले काँग्रेसको झन्डा ओेढाएका थिए । स्व अधिकारीका श्रीमती, एक छोरा र तीन छोरी छन् । 

यसैबीच काँग्रेसका वरिष्ठ नेता रामचन्द्र पौडेलले आज विज्ञप्ति जारी गरी शैक्षिक, सामाजिक र राजनीतिक क्षेत्रमा क्रियाशील अधिकारीको निधनले दुःख लागेको बताउँदै स्व अधिकारीप्रति श्रद्धाञ्जलि र शोकसन्तप्त परिवारजनप्रति समवेदना व्यक्त गरेका छन्।
