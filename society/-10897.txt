चितवनमा दृष्टिविहिन बालबालिकाको हाजिरी जवाफ अडिसन सम्पन्न 

नेपालमै पहिलो पटक दृष्टिविहिन बालबालिकाको लागि हाजिरी जवाफ प्रतियोगिता हुने भएको छ । फरक क्षमताका बालबालिकाको प्रतिभा उजागर गर्ने सोचका साथ कार्यक्रमको परिकल्पना गरीएको आयोजक ‘लिभ एण्ड लिड इन्टरनेशलन’ का अध्यक्ष नविन यादवले बताए । ‘क्विज ब्याटल फर भिजुअल्ली इम्पेयर्ड’ को अडिसन राउन्ड लिएर ५५ जिल्लामा पुग्ने तयारी भइरहेको पनि यादवले बताएका छन् ।

अडिसनको पहिलो चरण चितवनमा सम्पन्न गरेपछि आज भरतपुरमा पत्रकार सम्मेलन गर्दै आयोजक लिभ एण्ड लिड इन्टरनेशलनले आफ्नो देश दौडाहको बारेमा जानकारी गराएको हो । चितवनमा सम्पन्न अडिसनमा दृष्टिविहिन विद्यार्थी अध्यापन गराउने चितवनका १२ वटा टिमले सहभागिता जनाएका थिए । सहभागि २४ जना मध्य ६० अंक ल्याएर झुवानी मा.वि. का सुनिल थापा र सौरभ भट्ट र ५० अंक ल्याउंदै नारायणी नमुना मा.वि.का देवीसरा थापा मगर र रेखा चौधरी दोस्रो चरण प्रवेश गरेका छन् ।

कार्यक्रममा अधिकतम विद्यार्थी सहभागि गराउन विभिन्न जिल्लामा रहेका दृष्टिविहिन बालबालिका अध्यापन गराउने विद्यालयसंग सहकार्य र समन्वय गरीने लिभ एण्ड लिड इन्टरनेशलनका अध्यक्ष यादवले बताए । अडिसन राउण्ड लिएर अब पोखरा त्यसपछि बुटवल,विराटनगर हुंदै ५५ जिल्ला पुग्ने पनि उनले बताए । अडिसन पछिका सबै राउण्ड क्यप्टेन विजय लामाले सञ्चालन गर्ने सहमती भइसकेको उनले जानकारी दिए्का छन् । लिभ एण्ड लिड इन्टरनेशलनका मनिस तामाङ, निकेश बराल, विशाल भट्टराई र अनिल घिमिरेले चितवनको कार्यक्रम संयोजन गरेका हुन् ।

नेपाल मै पहिलो पटक नविन प्रयोगका रुपमा दृष्टिविहिन बालबालिकाको लागि हाजिरी जवाफ प्रतियोगिता गर्न लागेको लिभ एण्ड लेट लिभ इन्टरनेशनलले आज सरोकारवालासंग अन्तरक्रिया समेत गरेको छ ।कार्यक्रममा नारायणी मा वि का प्राचार्य पूर्ण प्रसाद दवाडीले १५ वर्ष देखि दृष्टिविहिन बालबालिकालाई अध्यपन गराउंदै आए पनि पहिलो पटक यस्तो कार्यक्रम हुन लागेकोले विद्यार्थी संगै आफुमा पनि उत्साह बढेको बताए । कार्यक्रममा उद्योग वाणिज्य संघ चितवनका प्रतिनिधि मुना गुरुङ, जिल्ला ट्राफिक प्रहरी कार्यालय चितवनका प्रमुख प्रहरी निरिक्षक सन्तोष पन्त, भरतपुर आंखा अस्पतालका सहायक प्रबन्धक छांया श्रेष्ठ, नारायणी मोटर्स्सका सञ्चालक बालगोपाल चुके लगायतले युवाको सक्रियतामा हुन लागेको नविन कार्यक्रमले देशभर नयां आयाम ल्याउनेमा विश्वस्त रहेको बताए ।
