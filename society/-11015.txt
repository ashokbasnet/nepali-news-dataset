झापाको अर्जुनधारा नगरपालिकाको विवाद मिलाउन आयोगलाई जिम्मा

बनियानी (झापा) । झापाको अर्जुनधारा नगरपालिकाको मतगणनामा विवाद भएपछि समाधानका लागि निर्वाचन आयोगलाई पत्राचार गरिएको छ । 

दलहरुबीच विवाद बढेपछि समाधानका लागि आयोगलाई पत्रचार गरिएको निर्वाचन अधिकृत राधाकृष्ण खतिवडाले जानकारी दिए । “विवाद समाधानका लागि आयोगको निर्णय पर्खिरहेका छौँ”, निर्वाचन अधिकृत खतिवडाले भने,  “आयोगबाट जे निर्णय हुन्छ, त्यही गर्छौं ।” 

विवादका कारण यहाँको मतगणना आइतबार दिउसो १ बजेदेखि स्थगित भएको थियो । आइतबार दिनभर दलहरुबीच सहमतिको प्रयास गरिए पनि असफल भएको छ । वडा नम्बर २ को मतपत्रको अर्धकट्टी र खसेको मत बराबर भेटिए पनि मत फारममा केरमेट भएको पाइएपछि विवाद भएको हो । 

सात सय ८८ मतपत्र रहेको वडा नम्बर २ को एउटा मत पेटिकामा उल्टो सिल लागेको र मत पेटिकाको मत र खसेको मतअन्तर भएको नेपाली काँग्रेसले आरोप लगाएको छ । काँग्रेसले धाँधली भएको भन्दै पुनः मतदानको माग गर्दै निवेदनसमेत दर्ता गराएको छ । 

नेकपा ९एमाले०का नेता प्रेमसागर सापकोटाले मतगणना रोक्नुपर्ने कुनै विवाद नभएको बताए ।     
असार १५ गते बिहान १० बजेदेखि अर्जुनधाराको मत गणना सुरु भएको थियो । अर्जुनधाराको वडा नम्बर १ मा एमाले र ३ मा काँग्रेसको प्यानल नै विजयी भइसकेको छ । रासस
