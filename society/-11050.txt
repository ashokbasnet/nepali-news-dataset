सफा टेम्पो बन्द गर्ने निर्णय फिर्ता नभए देशव्यापी हड्ताल गर्ने चेतावनी

काठमाण्डौँ। विद्युतीय सफा टेम्पो बन्द गर्ने निर्णय तत्काल फिर्ता लिन विभिन्न सरोकारवालाहरुले आग्रह गरेका छन् । उनीहरुले वातावरणमैत्रीसमेत रहेको सफ टेम्पो बन्द गर्ने निर्णय फिर्ता नलिए देशव्यापी आम हड्तालमा उत्रिने चेतावनी दिएका छन् । 

रिपोर्टस क्लबमा सोमबार आयोजित पत्रकार सम्मेलनमा बोल्दै सरोकारवालहरुले सरकारको यस्तो निर्णय गलत भएको भन्दै तत्काल निर्णय सच्याउन माग गरेका हुन् । कार्यक्रममा वातावरण विभागका महानिर्देशक दुर्गाप्रसाद दवाडीले वातारवरणमैत्री सवारी साधनमाथि कडाई गर्न नहुने बताए ।

उनले २० बर्ष पुराना सवारी साधन निस्तेज गर्ने भनेर गरेको निर्णयले टेम्पो चालक र व्यवसायी मर्कामा परेको भन्दै सरकारले बिद्युतीय साधनमाथि हेरफेर गर्नुपर्ने धारणा व्यक्त गरेका हुन् ।  

त्यस्तै यातायात व्यवसायी महासंघ नेपालका अध्यक्ष डोलनाथ खनालले सरकारले सफा टेम्पोमाथि लगाएको प्रतिबन्ध ऐन तत्काल हेरफेर नगरे सडक जामकेन्द्रीत आन्दोलन सार्वजनिक गर्ने चेतावनी दिएका छन् । 

कार्यक्रममा वातावरण विशेषज्ञ भूषण तुलाधरले सफा टेम्पो रोकर सरकारले मुर्खतापूर्ण निर्णय गरेको आरोप लगाए ।
