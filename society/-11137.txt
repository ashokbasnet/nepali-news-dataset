आमासँग सुतेकी बालिकालाई बाघले तानेपछि बाघ पच्छ्याउँदै जाँदा...

अछाम। आमासँगै सुतेकी बालिकालाई विस्तराबाटै बाघले तानेर लग्यो। क्षणभरमै छिमेकमा हल्ला खल्ला भयो। बाघ धपाउन सबै जुटेर हो–हल्ला गरे। बाघले बीचमै बालिकालाई छाडेर भाग्यो। तर दुर्भाग्य बालिका बचिनन्।

मृत अवस्थामा घर नजिकै बालिकाको शव फेला पर्यो।

अछाम जिल्ला मल्लेख गाउँपालिका–८ डुङ्गी बस्ने गोपाल भुलकी छोरी १३ वर्षीया पवन भुलको मृत्यु भएको हो। 

रातको समयमा घरमा आमा–छोरी सुतिरहेको अवस्थामा बाघले तानेर लगेको थियो। आमाले परिवारका सदस्य र छिमेकसँग गुहार मागेपछि सबै मिलेर हो–हल्ला गरे।

सुतेको विस्तराबाट तानेर बालिकालाई बाघले करीव १ सय मिटर टाढा लगेको थियो। समूहमा हो–हल्ला गरेर बाघले बालिका लगेको स्थानतर्फ जाँदा बाघले बीचमै बालिकालाई छाडेर भागेको थियो। तर बालिकाको मृत्यु भैसहेको थियो।
