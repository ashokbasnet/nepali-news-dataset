तेह्रथुमको सङ्क्रान्तिबजारका अग्निपीडित परिवारलाई हङकङ-तेह्रथुम मञ्चको सहयोग

तेह्रथुम । तेह्रथुमको सङ्क्रान्तिबजारका अग्निपीडित परिवारलाई हङकङ तेह्रथुम मञ्चले सहयोग रकम उपलब्ध गराएको छ। सङ्क्रान्तिबजार आइपुगेका मञ्चका सदस्य तथा समाजसेवी शान्तसागर फोम्बोले आगलागी क्षेत्रको निरीक्षण गर्दै मञ्चका तर्फबाट रु चार लाख सहयोग रकम हस्तान्तरण गरेहा हुन्।


फोम्बोले सो रकम इलाका प्रशासन कार्यालय सङ्क्रान्तिबजारका प्रमुख सफल पोर्तेल र सङ्क्रान्तिबजार उद्योग वाणिज्य सङ्घका अध्यक्ष प्रेम पौडेललाई बुधबार संयुक्तरुपमा हस्तान्तरण गरे। सो रकम मञ्चमा आवद्ध नेपाली तथा तेह्रथुमेबाट सङ्कलन गरिएको फोम्बोले बताएका छन्।

यस्तै, मञ्चले खाम्लालुङका नौ पीडित परिवारलाई पनि सहयोग उपलब्ध गराएको छ। मञ्चले रु दुई लाख १७ हजार सहयोग गरेको हो। उक्त रकम भने क्षतिका आधारमा वितरण गरिएको इलाका प्रशासक पोर्तेलले बताए। गत पुस १ गते भएको आगलागीले सङ्क्रान्तिबजारका २४ घर पूर्णरुपमा जलेका थिए भने अन्य पाँच घरमा आंशिक क्षति पुगेको थियो। आगलागीबाट ७३ परिवार विस्थापित हुँदा रु १४ करोड आठ लाख बराबरको क्षति भएको थियो। रासस
