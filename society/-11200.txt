बिजुलीको नांगो तार रुखमा बाँधिएपछि स्थानीय त्रसित

तनहुँ। बिजुलीको मेनलाइनको तार रुखमा बाँधिएपटि तनहुँका स्थानीय त्रसित बनेका छन् । तनहुँको सुक्लागण्डकी नगरपालिका वडा नं २ स्थित पिपलटारमा विद्युत प्राधिकरणको लापरबाहीको कारण बिजुलीको तार रुखमा बाधिँदा त्यस क्षेत्रका सम्भावित दुर्घटनाको भयले त्रसित भएका हुन् । 

करिब तीन महिनाअघि पोलमा टाँगिएको तार तल झरेपछि त्यो तारलाई पुन तन्काएर पोलमै टाँग्नुको साटो विद्युत प्राधिकरणका कर्मचारीले रुखमा बाँधेकोले पिपल्टारका बासिन्दा त्रसित बनेको स्थानीय पूर्ण बहादुर रिमाल, प्रकाश रिमाल तथा सुनिल रिमालले डिसी नेपाललाई जानकारी गराए । 

उनीहरुले रुखमा नांगो तारले बेर्दा हिँडडुल गर्न तथा बारीमा जान समस्या परेको भनी बिद्युत प्राधिकरणमा पटक पटक खबर गर्दा पनि उचित समाधानको पहल नभएको गुनासो गरे । त्यस्तै तार लत्रिएको ठाउँमा मकैबारी भएकोले बारीमा जान पनि डराउनुपरेको तथा तार नजिकैबाट हिँडडुल गर्न समस्या भएको स्थानीयबासीले बताए ।
