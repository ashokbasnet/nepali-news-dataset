विदेशीको सहयोगमा पाल्पाको बालविकास भवन

रामपुर । जिल्लाको दुर्गम र विकटमा रहेको सहलकोट गाविस–८ को थाममा विदेशी नागरिकको सहयोगमा बालविकास केन्द्रको भवन निर्माण भएको छ । जापानी नागरिक इति ओकोको रु तीन लाख सहयोग, सहलकोट गाविसको रु ५५ हजार दुईसय ६१ र स्थानीयवासीको रु ५५ हजार सातसय ८५ बराबरको श्रमदान गरी कुल रु चारलाख ११ हजार ४६ को लागतमा सो भवन निर्माण गरिएको हो।

दुईकोठे नवनिर्मित भवनमा फर्निचर सहित शौचालय र खानेपानीको सुविधा रहेको छ । दैनिक एक घन्टा पैदल हिँडेर विद्यालयमा जान बाध्य बालबालिका घर नजिकैको बालविकास केन्द्रमा बसेर शिक्षा लिन पाउँदा उनीहरुमा खुसी छाएको छ । शिक्षा, स्वास्थ्य, सडक लगायतका आधारभूत सेवासुविधाबाट टाढा रहेका यहाँका स्थानीयवासीले नजिकै बालविकास केन्द्र, विद्यालय नहुँदा उनीहरुकै भविष्यकै निम्ति पनि गाउँ छोड्न बाध्य थिए।

तर अहिले भने यो समस्या तत्कालका लागि हटेको स्थानीयवासीले बताएका छन्। आमाको दूध चुस्दै गरेका ३ देखि ५ वर्ष उमेर समूहका बालबालिकालाई दैनिक एक घन्टाको उकालो–ओरालो गरेर सहलकोट गाविस-९ को बालहित मावि आनन्दीभन्ज्याङमा पुग्न त्यति सहज थिएन।

विद्यालय टाढा रहँदा अभिभावकले पनि बच्चाबच्ची विद्यालयसम्म पु-याउन निकै समस्या झेल्दै आएका थिए। यहाँका स्थानीयवासी, अभिभावक, बुद्धिजीवी, समाजसेवी तथा सरोकारवालाको पहलमा सुविधासम्पन्न भवन निर्माण गर्न सफल भएको बालविकास केन्द्रका अध्यक्ष तुलबहादुर कानुङले बताए। रासस
