रीमाको सुसाइड नोट परीक्षण गर्दै प्रहरी

स्याङ्जा । स्याङजा फेँदीखोलाको सिद्धार्थ क्याम्पसको स्वावियु निर्वाचनमा नेविसंघको तर्फबाट सभापति उम्मेदवारमा पराजित रीमा क्षेत्रीको मृत्यु रहस्यमय भन्दै प्रहरीले अनुसन्धान सुरु गरेको छ। २० वर्षिया रीमा क्षेत्री आफ्नै घरमा सलको पासो लगाएर झुण्डिएको अवस्थामा मृत फेला परेकी थिइन्।

स्याङजाका प्रहरी प्रमुख एसपी देबबहादुर बोगटीले घटनाको अनुसन्धान थालिएको बताए। ‘शव पोष्टमार्टम भएको छ, संकास्पद तथ्यहरु उपर हामीले अनुसन्धान सुरु गरेका छौं।’ उनले आत्महत्या हो वा होइन भन्ने यथार्थ अनुसन्धान पछि मात्रै भन्न सकिने बताए।

क्षेत्री स्नातक तहमा अध्ययनरत थिईन्। उनी चुनावमा २८ मत ल्याएर पराजित भएकी थिइन्। उनका प्रतिद्वन्द्वीले ९२ मत ल्याएर चुनाव जितेका थिए।

सुसाइड नोटको अक्षर जाँचिने

प्रहरीले रीमाको शव नजिकै टेवल भेटिएको सुसाइड नोटको आधिकारिकताबारे अध्ययन हुने बताएको छ। त्यो नोट क्षेत्रीकै हो वा हैन भन्ने जाँच गरिने एसपी बोगटीले डिसी नेपाललाई जानकारी दिए। उनका अनुसार रीमा स्वयंका अक्षर हुन् वा अरु कसैले लेखेको भन्नेबारे जाँच पछि खुल्ने छ।
सुसाइड नोटमा मृत्युको स्पष्ट कारण रीमाले खुलाएकी छैनन्।

नोटमा लेखिएको छ–मर्ने रहर त थिएन तर इज्यतनै नरहेपछि बाच्ने रहर मर्दो रहेछ।’

चुनावमा पराजित भएको दिन रीमा सदरमुकामको त्रिभुवन आदर्श बहुमुखी क्याम्पसमा नेविसंघले जितेपछिको उत्सवमा सहभागी थिइन्। सोही राति उनी घर फर्केकी थिइन्, अर्को दिन विहान उनी मृत फेला परेकी हुन्।

प्रहरीको प्रारम्भिक अनुसन्धानमा रिमाले हिनताबोध गर्नु पर्ने खालको कुनै अर्को कारणबारे परिवार, आफन्त र साथिहरू जानकार छैनन्।

प्रहरी भनाइ छ– ‘चुनावको हार नै उनको हिनताबोधको कारण हुन सक्छ, तर अनुसन्धान पछि मात्रै सबै कुरा थाहा लाग्नेछ।’

यो पनि पढ्नुहोस्ः
स्ववियुमा पराजित अध्यक्ष उम्मेदवारको सुसाइड नोटः 'इज्यतनै नरहेपछि बाच्ने रहर मर्दो रहेछ’
