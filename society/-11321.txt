आफ्नै वृद्ध काकालाई ठगेर जग्गा आफ्नो नाममा गर्न यस्तो षड्यन्त्र

डवल महतारा 
बाँके । बाँकेमा एक जनाले आफ्नै काकालाई ठगेर जग्गा आफ्नो नाममा गर्न विभिन्न जालसाँजी गरेको पाइएको छ । जानकी गाँउपालिका -३ करमोहना गाँउ वस्ने वर्ष ४० बर्षीय उमर अली वागवानले काकाको नामको जग्गा बिक्री गरेर खानका लागि यस्तो जालसाँजी गरेका हुन् ।

९० बर्षीय काका रहिम वक्स वागवानको नाममा रहेको जग्गा बिक्री गर्नका लागि उमरले स्थानीय ३८ बर्षीय माधव प्रसाद नाउलाई समेत प्रयोग गरेका छन् । रहिम वक्सका छोरा नभएकाले र भएका छोरीहरु पनि  विवाह गरेर गइसकेकाले भतिजाले उक्त योजना बनाएको बुझिएको छ ।

हिडडुल गर्न नसक्ने र मानसिक अवस्था ठिक नभएकोले त्यसको फाइदा उठाउँदै भतिजाले काकाको नाममा रहेको जग्गा आफ्नो नाममा गर्न विभिन्न षड्यन्त्र गरेको पाइएको प्रहरीले जनाएको छ । उनले जग्गा खाने नियतले माधवप्रसाद नाउसंग सल्लाह गरेर  काकालाई झुक्याई गफलतमा पारी लेनदेको कागज गराउने सल्लाह गरेका थिए ।

दुई जनाको सल्लाह बमोजिम २०७४ जेठ १६ गते रहिम वक्स वागवानको घरमा श्रीमति नभएको मौका छोपेर भतिजा उमर अली वागावनले गाउँपालिकामा बाटो बनाउने निवेदन दिएको छु तपाइँको पनि सहिछाप ल्याप्चे लगाउनु पर्ने भयो भनी काकालाई अटो रिक्सामा राखेर मालपोत कार्यालयमा पुर्याएका थिए ।

सोही ठाँउमा पहिलादेखि  माधवप्रसाद नाउले रहिम वक्स वागवानलाई सात लाख ऋण दिएको लेनदेनको कागज तयार गरी राखेका थिए । प्रहरीले भनेको छ –‘२०७० असोज ४ मा लेनदेन भएको भनी लेखिएको उक्त कागजमा निज रहिम वक्स वागवानको सहिछाप र ल्याप्चे लगाउन लगाएको देखिन्छ ।’

माधवप्रसाद नाउले रहिम वक्स वागवान विरुद्ध बाँके जिल्ला अदालतमा २०७४ जेठ २१ गते लेनदेन मुद्दा दायर गरेको र मुद्दा लड्दा र मुद्दा जितेपछि आएको रकम माधवप्रसाद नाउ र उमर अली वागवानले वरावर वाड्ने योजना रहेको पाइएको  जिल्ला प्रहरी कार्यालय बाँकेले जनाएको छ ।

भतिजाले गरेको चलखेल रहिम वक्स वागवानको श्रीमति खैरुल वागवान र स्थानिय छिमेकीहरुले थाहा पाएपछि प्रहरी कार्यालयमा उजुरी दिएका थिए । उजुरीपछि दुबै जनाले गल्ती स्वीकार गरी २०७४ असार २१ गते लेनदेन मुद्दा फिर्ता लिएका छन् ।

पीडित पक्षलाई गाली गलौच र हातपात तथा धाकधम्की दिएको भन्दै उनीहरु बिरुद्ध सार्वजनिक अपराध मुद्दामा जाहेरी दिएकाले ठगी गर्न खोज्ने उमर अली वागवान र माधव प्रसाद नाउ प्रहरी हिरासतमा राखी अनुसन्धान सुरु गरिएको बाँके प्रहरीले जानकारी दिएको छ ।
