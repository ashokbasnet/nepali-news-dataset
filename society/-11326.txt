बर्दिया राष्ट्रिय निकुञ्जमा घडियाल गोहीको संख्या बृद्धि 

डवल महतारा

बर्दिया । बर्दिया राष्ट्रिय निकुञ्जमा घडियाल गोहीको संख्या बृद्धि भएको छ । गत बर्षको तुलनामा अति सङ्कटापन्न र लोपोन्मुख प्रजातिको रुपमा रहेको यस गोहीको संख्या बृद्धि भएको हो ।

बर्दिया राष्ट्रिय निकुञ्जमा पहिलो पटक मानवरहित विमान (ड्रोन)को प्रयोग गरि गोहीको सर्वेक्षण गर्ने क्रममा घडियाल गोहीको संख्या बढेको पाइएको निकुञ्जले जनाएको छ। यस क्षेत्रमा गत बर्ष २२ वटा घडियाल गोही फेला परेका थिए । यस बर्ष ड्रोन प्रयोग गर्दा घडियाल गोहीको सङ्ख्या ४६ रेकर्ड गरिएको निकुञ्जका निमित्त प्रमुख संरक्षण अधिकृत रमेशकुमार थापाले बताए।

यस क्षेत्रमा मगर गोहीको संख्या पनि बढेको अनुमान गरिएको छ । मगर गोही सिमसार क्षेत्र, तालतलैयामा बढी बस्ने गरेकाले यसको संख्या पनि बृद्धि भएको हुनसक्ने बर्दिया राष्ट्रिय निकुञ्जले जनाएको छ। नेपालमा पाइने दुई प्रजातिका मगर गोही र घडियाल गोही बर्दिया निकुञ्ज, कर्णाली र बबई नदीको किनारमा पाइने गरेका छन्।
