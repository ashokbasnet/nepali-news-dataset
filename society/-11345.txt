चितवनमा सिद्धिका चेपाङलाई माछाको भूरा वितरण

रत्ननगर । चितवनको पहाडी क्षेत्र सिद्धिका चेपाङहरुलाई माछाको भूरा वितरण गरिएको छ । आयआर्जनको लागि मााछापालन गरिरहेका र भर्खरै सुरु गरेका चेपाङका ६ घर परिवारलाई माछाको भूरा वितरण गरिएको हो । 

सपना भिलेज सोसल इम्प्याक्टले सिद्धिमा सुरु गरेको प्रकृतिको संरक्षण गर्दै सिद्धिको विकासमा एक कदम नामक परियोजनाले आयआर्जनको लागि माहुर जातको माछाको भूरा वितरण गरेको हो । डाँडाँमा माछापालन सुरु गरेका साविक सिद्धि गाविस वडा नं.९ का सुनविर चेपाङ सहित ६ परिवारलाई ३ हजार दुई सय २० वटा माछाको भूरा वितरण गरिएको सपना भिलेज सोसल इम्प्याक्टका अध्यक्ष ध्रुब गिरीले जानकारी दिए । 

सुनविरलाई पाँच सय,साविक ८ नम्वरका दुई घरलाई पाँच पाँच सय,वडा नं.६ को दुई घरलाई ६÷६ सय र वडा नं.४ को १ घरलाई ५२० वटा भूरा वितरण गरिएको उनले जानकारी दिए । परियोजनाले सिद्धिका चेपाङ समुदायले गरिरेको बाख्रापालन प्रर्वधन गर्न ७० हजार डाले घाँसका विरुवा समेत वितरण गरिसकेको छ । 

आयआर्जनको लागि सिद्धिका ६५१ घरधुरीलाई फलफुल प्रजातीको माकाडामिया नट सहित आप,लिच्ची,कागती र लप्सीको विरुवा समेत वितरण गरिएको अध्यक्ष गिरीले बताए । सिद्धिको विकास र त्यहा बसोबास गर्ने चेपाङ समुदायको उत्थानको लागि सपना भिलेज सोसल इम्प्याक्टले परियोजना लागु गरी विभिन्न कामहरु ग्रिरहेको छ ।
