खोलामा वेपत्ता भएका व्यक्तिको शव निकाल्न खोज्दा प्रहरीको डुबेर ज्यान गयो 

कास्की । कास्कीको हर्पन खोलामा वेपत्ता भएका व्यक्तिको शव खोजीका क्रममा एक प्रहरीको डुबेर ज्यान गएको छ। 

माछा समात्न फालेको बल्छी तान्ने क्रममा वेपत्ता भएका दुई व्यक्तिको खोजीमा खटिएको प्रहरीको टोलीका एक सदस्यको डुबेर ज्यान गएको प्रहरीले जनाएको छ। 

प्रहरीका अनुसार वेपत्ता दुईमध्ये एकको शव भेटिएपछि निकाल्ने क्रममा प्रहरी जवान बलबहादुर कुँवर पानीमा डुबेका थिए। पानीमा डुबेर घाइते भएका कुँवरको गण्डकी मेडिकल कलेजमा उपचारका ज्यान गएको कास्की प्रहरीका प्रवक्ता खड्कबहादुर खत्रीले जानकारी दिएका छन्।
  
हर्पन खोलामा माछा समात्न फालेको बल्छी अल्झिएपछि तान्ने क्रममा पोखरा लेखनाथ महानगरपालिका-३ नदीपुरका २४ वर्षका ललित पुन र इन्द्रबहादुर पुन सोमबार दिउँसो ४ बजेदेखि वेपत्ता भएका थिए। दुवैजनाको शव आज बिहान भेटिएको छ।
