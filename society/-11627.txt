पोखराको केदारेश्वरमा भोली हुने बोलबम तयारी पूरा

बोलबमको प्रचारस्वरुप  केदारेश्वर मन्दिरबाट निकालिएको मोटरसाइकल र्याली
                                
                                        
                        
	
	विजय नेपाल 
	

पोखर । पोखरामा साउन सोमबार हुने बोलबम तयारी पूरा भएको छ । बोलबमधामको रुपमा परिचित केदारेश्वर महादेवमणि सेवाश्रम समितिले हरेक वर्षझैं यसपालि पनि आयोजना गर्ने बोलबम कार्यक्रम तयारी पूरा भएको जनाएको हो ।

‘बोलबमको ध्वनीले, शान्ति पाउन् साराले’ भन्ने मूलमन्त्रका साथ हुने उक्त कार्यक्रम साउनका पाँचै सोमबार चल्ने बोलबम संयोजक शंकर खरालले शनिबार मन्दिर परिसरमा आयोजित पत्रकार सम्मेलनमा जानकारी दिए ।


भक्तजनले बगरस्थित गाईघाटबाट सोमबार बिहान सेतीको जल उठाई पैदलयात्रा गरी केदारेश्वरमा जलार्पण गर्दछन्। भक्तजनलाई ठाउँठाउँमा सर्वतपानी तथा मन्दिरमा प्रसादको व्यवस्था गरिएको छ। साउनमा भगवान् शिवको आराधना गर्र्दै ज्योर्तिलिङ्गमा गंगाजल र बेलपत्रजस्ता सामग्रीले पूजा गरे मनोकांक्षा पूरा हुने जनविश्वास छ। बोलबमको महत्व र केदारेश्वरको छुट्टै महिमा छ।

‘१०८ धारा स्नान, ८ किलोमिटर पैदलयात्रा र १०८ शिवलिङ्गमा जलार्पण गर्न पाउनु भक्तजनको अहोभाग्य हो, जुन केदारेश्वरमा मात्र उपलब्ध छ। यसैले समितिले मनोकांक्षा पूरा गर्न सम्पूर्ण भक्तजनलाई बोलबम जलयात्रा, बाजागाजा र झाँकी तथा शिवलिङ्गमा जलार्पण, पूजाआजा तथा भजनकीर्तनलगायतमा उल्लेख्यरुपमा सहभागिता जनाउन आग्रह गर्दछौं’ संयोजक खरालले बताए।

केदारेश्वरमा संचालित केदारेश्वर वैदिक गुरुकूल आश्रमका ३२ जना बालकहरुको शिक्षादीक्षा, आवासलगायतको व्ययभार पनि भएकोले कार्यक्रमको सफलता मूलमन्त्र हुने मन्दिरका पीठाधीश डा लेखनाथ आचार्यले बताए । उनले बोलबमको महत्व र गुरुकूल आश्रमबारे जानकारी दिए। पत्रकार सम्मेलनमा मन्दिरका सचिव खिमबहादुर पहारी, प्रचार संयोजक विजय नेपाल लगायत बोलेका थिए। यसैबीच, बोलबमको प्रचारस्वरुप शनिबार केदारेश्वर मन्दिर मुलगेटदेखि मोटरसाइकल र्याली सम्पन्न भयो।
