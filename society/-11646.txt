पशुपतिमा साउने सोमबारको तयारी पूरा

काठमाडौँ । साउन महिनाका सोमबारमा पशुपतिनाथ मन्दिरमा दर्शन गर्न आउने भक्तजनलाई सहजरुपमा प्रवेश गराउन सबै तयारी पूरा गरिएको पशुपति क्षेत्र विकास कोषले जनाएको छ । 

साउन महिना र सोमबार भगवान् शिवको महिना र बार मानी धेरै दर्शनार्थीले पशुपतिमा दर्शन गर्ने भएकाले विशेष तयारी गरिएको हो । साउन महिनामा शिवलाई शुद्ध जल चढाए मनोकांक्षा पूरा हुने धार्मिक विश्वास छ । साउनको सोमबार व्रत बसी शिवको आराधना गरे अटल सौभाग्य प्राप्ति हुने विश्वासले पनि पशुपतिमा महिलाको भीड लाग्ने गर्छ । 

यस वर्षको साउने सोमबारमा पशुपतिमा तीन स्थानबाट लाममा बसी दर्शन गर्ने व्यवस्था मिलाइएको कोषका निर्देशक एवम् पशुपति मन्दिर र गुठी शाखा प्रमुख भोला सिटौलाले जानकारी दिए । यस वर्ष साउन महिनामा पाँचवटा सोमबार परेकाले बढी भीड हुने अनुमान गरिएको छ । 

यसअघि व्रत नबसेकाले पाँच सोमबार परेको साउनबाटै सुरु गर्ने मान्यता रहेकाले पनि बढी भक्तजन आउने अनुमान गरिएको हो । 

पहिलो लाम मित्रपार्क–उमाकुण्ड–दक्षिणमूर्ति–रुद्रगाडेश्वर–वासुकी मन्दिर हुँदै उत्तरढोकाबाट छिरेर दर्शन गर्ने गरी मार्ग कायम गरिएको छ । यो मार्गबाट छिर्नेले कैलाश डाँडामुनि जुत्ता चप्पल राख्ने व्यवस्था मिलाइएको छ । दर्शन गरिसकेपछि भक्तजन छिरेकै मार्गबाट बाहिर निस्कनुपर्नेछ ।

दोस्रो लाम गौशाला–भुवनेश्वरी–शंकराचार्य मठ–पश्चिम सानो ढोकाबाट पसेर दर्शन गरी सोही मार्गबाट बाहिर निस्कनुपर्नेछ । यो मार्गबाट छिर्नेका लागि पश्चिम मूलढोकामा जुत्ता चप्पल फुकाल्ने प्रबन्ध गरिएको छ । 

तेस्रो लाम गौशाला, वनकाली वा पिंगलास्थान चक्रपथचोकबाट चार शिवालय हुँदै पञ्चदेवल पूर्व भएर दक्षिण ढोकाबाट प्रवेश गरेर दर्शन गर्ने व्यवस्था मिलाइएको निर्देशक सिटौलाले बताए । यो मार्गबाट छिर्नेका लागि दक्षिण मूलढोका बाहिर जुत्ता चप्पल राख्ने गरी व्यवस्था गरिएको छ । 

साउनको सोमबार बोलबम यात्रा गरी पशुपतिनाथ मन्दिरमा शुद्ध जल चढाउन चाहनेका लागि भुवनेश्वरीबाट प्रवेश गरी लाम नबसीकन मन्दिर छिर्न दिइने भएको छ । विशेष पूजा गर्नेका लागि आर्यघाटबाट पूर्वढोका हुँदै मन्दिर प्रवेश गरेर पूजा गरी सोही मार्गबाट फर्कने व्यवस्था गरिएको छ । पशुपतिनाथका नियमित दर्शनार्थीले बिहान ६ बजे अघि नै भुवनेश्वरीबाट प्रवेश गरी दर्शन गरेर सोही मार्गबाट फर्कन सक्नेछन् । 

साउनभर स्वास्थ्य शिविर, चिया र प्रसाद वितरणका लागि मुख्य क्षेत्रबाट बाहिरैको भागमा व्यवस्था गरिएको छ । साउनको सोमबार डेढ लाख भक्तजनले दर्शन गर्ने अनुमान गरिएको उनले बताए । सोमबारबाहेक साउनका अन्य दिन दैनिक ५० हजार भक्तजनले दर्शन गर्न सक्नेगरी तयारी गरिएको छ ।
