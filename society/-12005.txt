ठूलो परिमाणका लागू औषधसहित दुई जना पक्राउ

काठमाडौं। प्रहरीले ठूलो परिमाणमा रहेको लागू औषध एम्पूलसहित २ जना नेपाली नागरिकलाई पक्राउ गरेको छ।  काभ्रे, पनौतिका ३६ वर्षीय दिनेश थापा र तेह्रथुम, इबाका २७ वर्षीय पदम आलेमगर लागू औषध एम्पूलसहित पक्राउ परेका हुन्।

पक्राउ परेका थापाको साथबाट २ सय ३ सय ६७ थान लागू औषध नियन्त्रित एम्पूलहरु, नेपाली ४७ हजार र भारतीय १ हजार नौ सय २० रुपैयाँ बरामद गरिएको पनि नेपाल प्रहरीको लागू औषध नियन्त्रण व्यूरोले जनाएको छ।

थापालाई लागू औषध एम्पुलसहित गत ४ गते व्यूरोको विशेष टोलीले काठमाडौंको बुढानिलकण्ठबाट पक्राउ गरेको हो। थापासँगको अनुसन्धानपछि सो लागू औषध आलेमगरबाट खरिद गरिएको खुल्नआएपछि उनलाई पनि गत ५ गते काठमाडौंको नयाँ बजारबाट पक्राउ गरिएको व्यूरोका प्रमुख वरिष्ठ प्रहरी उपरीक्षक धिरु बस्नेतले जानकारी दिए।

आइतबार काठमाडौंमा पत्रकार सम्मेलन गरी व्यूरोले आलेमगरको साथबाट कालो रङको आईफोन मोवाईल सेट, निजको सवारी चालक अनुमति पत्र पनि बरामद गरिएको जनाएको छ । 

पक्राउ परेका आलेमगर नियन्त्रित लागू औषध कारोबारमा २०७१ सालमा पनि पक्राउ परी कैद भुक्तान गरी छुटेका थिए । घटनाबारे थप अनुसन्धान भइरहेको पनि प्रहरीले जनाएको छ ।
