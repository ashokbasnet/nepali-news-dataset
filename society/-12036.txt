निर्वाचनका लागि संयुक्त समावेशी प्यानलद्वारा उम्मेदवारी घोषणा

बर्दिया । स्थानीय तहका प्रमुखहरुले सेवाग्राहीहरुलाई समयमै सूचना उपलब्ध गराएर आफ्ना प्रत्येक कामकारबाहीहरुलाई पारदर्शी र जवाफदेही बनाउने प्रतिबद्धता ब्यक्त गरेका छन् । 

नेपाल पत्रकार महासंघ बर्दियाले राष्ट्रिय सूचना आयोगको सहयोगमा आइतबार गुलरियामा आयोजना गरेको सूचनाको हक संरक्षण, सम्बर्धन र प्रचलनसम्बन्धी गोष्ठीमा बोल्दै उनीहरुले उक्त प्रतिबद्धता ब्यक्त गरेका हुन् ।

कार्यक्रममा बोल्दै गुलरिया नगरपालिकाका प्रमुख मुक्तिनाथ यादवले नगर क्षेत्रभित्र हुने सबै कामहरु पारदर्शी रुपमा संचालन गरिने बताए । उनले हरेक कामहरु सम्पन्न हुने बित्तिकै सेवाग्राहीहरुलाई त्यसका बारेमा सार्वजनिक सुनुवाई गरी सूचना प्रवाह गरिने जानकारी दिए ।

नगरपालिका कार्यालयभित्र समेत जनप्रतिनिधि र कर्मचारीहरुलाई जनताप्रति उत्तरदायी बनाउने उनको भनाई थियो । उनले विकास निर्माणका कार्यहरुमा समेत जनतालाई निगरानी गर्ने अधिकार रहेको बताए । 

मधुवन नगरपालिकाका प्रमुख गणेशबहादुर क्षेत्रीले स्थानीय निकाय र संचारमाध्यमबीच नङमासुको सम्बन्ध हुन आवश्यक रहेको बताए । स्थानीय विकास निर्माणका कामहरुमा सरोकारवाला निकायसंग समन्वय र सहकार्य गरेर अगाडि बढ्ने उनको भनाई थियो ।

गुलरिया नगरपालिकाका उपप्रमुख शुशिला गिरीले नेपाल पत्रकार महासंघ जिल्ला शाखा बर्दियाकोे भवन निर्माणका लागि आफूले समन्वयकारी भूमिका निर्वाह गर्ने बताइन् । 

निमित्त प्रमुख जिल्ला अधिकारी डिल्लीराम आचार्य, नेपाल पत्रकार महासंघका निवर्तनमा अध्यक्ष मिनराज शर्मा, गैसस महासंघका बिष्णु तिमिल्सिना, नेपाल पत्रकार महासंघका पूर्व केन्द्रीय उपाध्यक्ष राकेश बस्याललगायतले बोलेका थिए ।

बक्ताहरुले प्रत्येक नागरिकले सार्वजनिक निकायबाट पाउने सेवासुविधाका बारेमा सूचना पाउने अधिकार रहेको बताए । कार्यक्रम नेपाल पत्रकार महासंघ बर्दियाका अध्यक्ष राजेन्द्रप्रसाद धितालको सभापतित्वमा सम्पन्न भएको हो ।
