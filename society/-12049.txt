अवरुद्ध सडक सञ्चालनमा

इलाम। बर्सातका कारण तीन सातादेखि अवरुद्ध राँके–रवि सडक आइतबारदेखि पुनः सञ्चालनमा आएको छ। 

इलामको फाकफोकथुम गाउँपालिका र पाँचथरको फाल्गुनन्द गाउँपालिकाको घुर्बिसे पञ्चमी नजिकै मगर भित्तामा पहिरो खसेर बाटो अवरुद्ध भएको थियो। सडकको मर्मतसम्भार र स्तरोन्नति गरेपछि सडक पुनः सञ्चालनमा आएको हो। पहिरो हटाउन फाल्गुनन्द–५ का समाजसेवी तिलविक्रम चेम्जोङ र फाकफोकथुम गाउँपालिका–१ का वडाध्यक्ष टेकवीर नेम्वाङले पहल गरेपछि सडक डिभिजन कार्यालय इलामबाट डोजरसहित सडक सुपरभाइजरको टोलीले मर्मत गरेको बाटो अनुगमन समितिका अध्यक्ष दानबहादुर अधिकारीले जानकारी दिए। 

झापाको विर्तामोड, इलाम र फिदिमबाट पाँचथर, इलामको फाकफोथुम, सप्तमी, रवि र यासोकतर्फ जाने सवारीसाधन नचल्दा जनजीवन कष्टकर बनेको थियो। सो सडकमा दैनिक ५० भन्दा बढी ट्याक्सी, मोटरसाइकल, एम्बुलेन्स र ट्याक्टर सञ्चालन हुने गरेका छन् । सोही सडकबाट इलाम र पाँचथरका ग्रामीण वस्तीमा दैनिक उपभोग्य सामान, बिरामी र निर्माण सामग्री ओसारपसार गरिँदै आएको थियो। वर्षाले सडक चिप्लो भई गाडी चलाउन कठिनाइ भए पछि यात्रुले कष्टकर यात्रा गर्दै आएका छन्। 

करिब १०३ किलोमिटर दूरी रहेको उक्त सडक राँकेदेखि धनकुटा भेडेटारसम्म महाभारत डाँडा हुँदै पहाडी क्षेत्रमा पर्दछ। यहाँबाट रवि–चिसोपानी पञ्चमी हुँदै झापाको दमकसमेत जोडिएको छ। अन्तर्राष्ट्रिय मापदण्ड बमोजिमको कालोपत्र योजनाका लागि टेण्डरको प्रक्रिया अगाडि बढेको र निकट भविस्यमै सुविधायुक्त राजमार्ग बन्न लागेको सडक सुपरभाइजर सौरव बस्नेतले बताए। रासस
