राजधानीमा चोरको बिगबिगी

काठमाण्डौँ। पछिल्लो समय राजधानीमा चोरीका घटना बढ्दै गएको छ । कमजोर सुरक्षा अवस्थाको फाइदा उठाउँदै चोरी गर्नेहरुको बिगबिगी नै बढिरहेको छ । विशेषगरी चोरहरुको समूह घरमा सुनसान भएको र कसैले नदेख्ने समय भेट्नेबित्तिकै मुलढोका नै फुटाएर नगदसहितका सामानहरु चोर्न लागिपरेका घटनाहरु बाहिर आउने गर्छ । 


 भक्तपुरको सुर्यबिनायकमा पनि त्यस्तै घटना भयो । सुर्यविनायक नगरपालिका–५ कटुन्जे बस्ने कृष्ण प्रसाद नेपालको घरमा आइतबार चोरी भयो । नेपालको घरमा कोही नभएको बेला मौका छापी मुल ढोकाको ताल्चा फुटाई करीब ४ लाख ८३ हजार रुपैयाँ बराबरको धनमाल चोरी भएको प्रहरीले बताएको छ ।  
    
आइतबार नै ललितपुरमा पनि त्यस्तै भयो । ललितपुर महानगरपालिका–७ चौगाथली बस्ने राजेन्द्र कुँवरको घरमा पनि आइतबार कोही नभएको अवस्थामा ढोका फोडेर बहुमूल्य गहनाहरु चोरी भयो । प्रहरीका अनुसार सुन र चाँदीका गहना गरी करीब १ लाख ८ हजार रुपैयाँ बराबरको धनमाल चोरी भएको बताइएको छ । 


    यसै गरी ललितपुर महानगरपालिका–१७ बाफल ग्वाकामा पनि चोरी भएको छ । ग्वार्कोमा डेरा गरी बस्ने सिन्धुपाल्चोक घर भएका दिपेश श्रेष्ठ कोठामा सुतिरहेको अवस्थामा चोरले मौका छोप्यो । गएराति श्रेष्ठ सुतिरहेको बेला १ थान ल्यापटप र मोबाईल समेत गरी करीब १ लाख ५० हजार रुपैयाँ बराबरको धनमाल चोरी भएको बताइएको छ । 

एकैदिनमा पनि विभिन्न ठाउँमा भएका चोरीका घटनाले राजधानी असुरक्षित बन्दै गएको छ ।
