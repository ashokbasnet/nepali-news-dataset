नेपालगञ्जको पुष्पलाल चोक-बसपार्क सडक बिबाद समाधान

बाँके । बाँकेको हुलाकी राजमार्ग अन्तरगत नेपालगंजको पुष्पलाल चोकदेखि बसपार्क सम्मको सडक बिबाद समाधान भएको छ । नेपालगंज उपमहानगरपालिकाको आयोजनामा भएको सरोकारवालाहरुबीचको छुट्टा-छुट्टै छलफलबाट बिबाद समाधान भएको हो।

सोमबार आएको डेलिगेशन पश्चात बसेको सरोकारवालाहरुबीचको छलफलबाट सहमति भएको नेपालगञ्ज उपमहानगरपालिकाका प्रमुख डा.धवल शमशेर राणाले बताए। उनले बसपार्क-पुष्पलाल चोक सडक निर्वाध रुपले काम अगाडि बढ्ने जानकारी दिए। सडकको मापदण्ड ३० मिटर गर्ने भनिएपनि ९५ प्रतिसत संरचना भत्काउनु पर्ने भएपछि अव ११ मिटरको पिच, दुबैतर्फ नाला र फुटपाथ गरि अब उक्त सडक २२ मिटरको बनाईने हुलाकी राजमार्ग आयोजना योजना कार्यालय बाँकेका सब ईन्जीनियर सरुभर दासले बताए।

छलफलमा उपस्थित बसपार्क सडक संघर्ष समितिका संयोजक लिलानाथ अधिकारीले सबैको सहमतिमा निर्माण कार्य अगाडि बढाउने सहमति भएको जानकारी दिए। छलफलमा नेपालगंज उप महानगरपालिकाकामा सडक डिभिजन कार्यालयसंगको सहकार्यमा यसै आर्थिक वर्षबाट चक्रपथ सडक निर्माण गर्ने, जमुनाह राँझा सडक स्तरनोन्नती गर्ने, सुर्खेतरोडको नाला सफाई गर्ने लगायतका बिषयमा समेत छलफल गरि चाँडै नै काम शुरु गरिने बताइएको छ।

छलफलमा उप प्रमुख उमा थापा मगर, बसपार्क सडक संघर्ष समितिका सचिव होमनाथ गिरी समितिका अन्य पदाधिकारी, हुलाकी राजमार्ग निर्माणको जिम्मा पाएको गणपति कन्ट्रकसनका राजेश ढकाल,स्थानीय बासी लगाएतको उपस्थिति रहेको थियो। त्यसै बिषयलाई लिएर नेपालगंज उद्योग बाणिज्य संघका केन्द्रीय सदस्य कृष्ण प्रसाद श्रेष्ठको नेतृत्वको टोलीसंग नगर प्रमुख डा. राणाले छलफल गरि सहमति गरेका हुन्।
