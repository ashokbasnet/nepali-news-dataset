जिल्ला जनस्वास्थ्य कार्यालयमा अख्तियारद्वारा छापा

राजविराज (सप्तरी)। अख्तियार दुरुपयोग अनुसन्धान आयोग क्षेत्रीय कार्यालय इटहरीबाट आएको एक टोलीले जिल्ला जनस्वास्थ्य कार्यालय सप्तरीमा आज छापा मारी कागजात नियन्त्रणमा लिएको छ। 

मनोमानी तरिकाले गरेको औषधि खरिद तथा म्याद रहेकै औषधि जलाइएको समाचार बाहिर आएपछि अख्तियारको टोलीले कागजात नियन्त्रणमा लिएको हो। 

आयोगको इटहरी कार्यालयका अनुसन्धान अधिकृत विष्णुकुमार फेगुवा लिम्बूको नेतृत्वको टोलीले म्याद बाँकी रहेकै औषधि जलाइएको र सरकारले रोक लगाएको कम्पनीबाट औषधि खरिद गरेको विषयमा जनस्वास्थ्य कार्यालयका प्रमुख नागेन्द्र चौधरीसहितका कर्मचारीसँग सोधपुछ गर्नुका साथै आर्थिक कारोबारसम्बन्धी सम्पूर्ण कागजात समेत नियन्त्रणमा लिएको छ। 

अनुसन्धान अधिकृत लिम्बूले मनमानी तरिकाले गरेको औषधि खरिद तथा म्याद रहेकै औषधि जलाइएको सम्बन्धमा अनुसन्धान एंव छानबिनपछि दोषी देखिएमा कारबाही हुने बताए। जिल्ला जनस्वास्थ्य कार्यालयका कर्मचारीले गत शुक्रबार म्याद रहेकै औषधि जलाएका थिए। 

सरकारले सन् २०१४ मै औषधि बन्देज लगाइसकेको सुनसरीको धरानस्थित मनोज फर्मास्युटिकल्स कम्पनीबाट यहाँको कर्मचारीले गत आवमा औषधि खरिद गरेका थिए। जबकी सरकारको सूचीमा रहेको जनआर्शिवाद औषधि कम्पनीबाट खरिद गर्नका निम्ति बोलपत्रसमेत गरिसकिएको थियो। 

सरकारको सूचीमै नरहेको कम्पनीबाट औषधि खरिद गरेर ठूलो आर्थिक अनियमितता गरिएको अनुमान छ। यता जिल्ला जनस्वास्थ्य कार्यालयका प्रमुख चौधरीका अनुसार स्टोर किपरले स्टोर सफा गर्दा म्याद गुजे्रका तथा कुहिएको अवस्थामा रहेको औषधि मात्र नष्ट गरिएको दाबी गरे। रासस
