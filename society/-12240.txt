समता स्कुलबाट सर्वोत्कृष्ट विद्यार्थीलाई फुलकुमारी ट्रष्टद्वारा ल्यापटप प्रदान

काठमाडौं। समता एजुकेशन फाउण्डेशनले यो वर्षको एसईई परिक्षामा उत्तिर्ण विद्यार्थीलाई सम्मान गरेको छ।  सबैका लागि शिक्षा भन्ने मुल नाराका साथ प्रति महिना एक सय रुपैयाँमा नर्सरीदेखि डिग्रीसम्म अध्यापन गराउँदै आएको उक्त विद्यालयले  बुधबार राजधानीमा एक कार्यक्रमको आयोजना गरी यो वर्ष उत्कृष्ट नतिजा ल्याउने विद्यार्थीलाई सम्मान गरेको हो। 

हाँस्यकलाकारद्वय मदनकृष्ण श्रेष्ठ र हरिवंश आचार्य, स्वास्थ्य मन्त्री गिरिजामणि पोखरेल, सांसद एवम् फुलकुमारी महतो मेमोरियल ट्रष्टका उपाध्यक्ष डा. वीरेन्द्र महतो र हाँस्यकलाकार सिताराम कट्टेल(धुर्मुस)ले विद्यार्थी तथा समता स्कुलका प्रिन्सिपल तथा विभिन्न विषयका शिक्षकलाई संयुक्त रुपमा सम्मान गरेका थिए। 

त्यस्तै एसईईमा समता स्कुल टपर छात्र र छात्रालाई फुलकुमारी महतो मेमोरियल ट्रष्टले एक÷एक थान ल्यापटप प्रदान गरेको थियो। ट्रष्टका उपाध्यक्ष डा. महतोले उक्त ल्यापटप प्रदान गरेका थिए। 

कार्यक्रमलाई सम्बोधन गर्दै स्वास्थ्यमन्त्री माओवादी केन्द्रका नेता गिरिराजमणि पोखरेलले समता स्कुल सस्तो र गुणस्तरीय शिक्षाको एउटा वैकल्पिक बन्ने बताए । 

कार्यक्रममा सम्मानित विद्यार्थीहरुको लागि शुभकामना दिँदै ट्रष्टका उपाध्यक्ष डा. वीरेन्द्र महतोले एक सय रुपैयाँमा पढाउने भनेर सुरुमा समता स्कुलको अवधारणा ल्याउँदा कसैलेपनि नपत्याएको र बरु उल्टै बहुला भनेर भनेको स्मरण गराए । 

सपना देख्नेहरुले पूरा गरेरै छाड्ने बताउँदै उनले भने, ‘हिजो सुरुमा यस्तो खाले अवधारणा ल्याउँदै गर्दा यो मान्छे बहुलायो भन्नेहरुलाई आज समता स्कुलाको सम्मानजनक उपस्थितिले तीनीहरुलाई ठूलो चूनौति दिएको छ, तीनीहरुको गलत धारणालाई यसले गलत नै सिद्ध गरिदिएको छ।’ 

आउने दिनमा समता स्कुलको अवधारणा अरु विकसित देशहरुलेपनि सिक्ने उनको विश्वास थियो। उनले भने, ‘मुलुक समृद्ध बनाउनु छ भने यसको लागि सबैभन्दा ठूलो जरो कुरा हो, गुणस्तरीय शिक्षा र शिक्षाबाट कोही पनि बञ्चित हुन नपरोस, आज तपाई हामीले हेरेका ठूला ठूला समृछ र विकसित देशहरुले यसरी तरक्की गर्नुमा यसको प्रमुख हतियार भनेको नै शिक्षा हो, समृद्ध देशहरुमा शिक्षा राम्रो भएकोले ती देशहरु सफल भएका हुन् ।’

कार्यक्रममाा महजोडीले पनि सम्मानित विद्यार्थी, शिक्षकहरुलाई बधाई एवम् शुभकामना दिएका थिए । समता स्कुलले राम्रो नतिजा ल्याएकोले आफूहरुको नाक ठूलो भएको समेत उनीहरुले बताएका थिए । 

समताको पहिलो एस.एल.सी ब्याचमा जम्मा ११ जना विद्यार्थी थिए। तर १० वर्षपछि अर्थात २०७४ मा भने ११०० जना विद्यार्थीहरुले एसईई दिएर उत्तिर्ण गरेका छन् । समता स्कुल सन् २००१ मा स्थापना भएको हो।
