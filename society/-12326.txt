पोर्चुगल पठाइदिन्छु भन्दै नक्कली भिषामा इराक पठाएर १२ लाख ठगी 

काठमाडौं । पोर्चुगल पठाइदिन्छु भनी ठगी गर्ने व्यक्तिलाई प्रहरीले पक्राउ गरेको हो। पक्राउ पर्नेमा काठमाडौं महानगरपालिका-१३ धापासी बस्ने टोखा नगरपालिका-११ गोंगबुस्थित गामा ट्राभल्स एण्ड टुर्सका संचालक रोल्पा, सुनछहारी गाउँपालिका-२ का ३२ वर्षीय जयप्रकाश बुुढामगर रहेका छन्। उनलाई प्रहरीले काठमाडौं नयाँ बसपार्कबाट बुधबार पक्राउ गरेको हो।

मासिक ८० हजार रुपैँया तलब हुने देश पोर्चुगल पठाइदिन्छु भन्ने प्रलोभनमा पारी दुबईबाट नक्कली भिषामा इराक पठाएर अलपत्र पारेको आरोपमा प्रहरीले उनलाई पक्राउ गरेको हो। उनले पोर्चुगल पठाइदिने भन्दै १२ लाख रुपैँया समेत लिएको पीडितको आरोप छ। 

नेपाल फिर्ता आएका पीडित पटक पटक म्यानपावर धाउँदा पनि पुनः दक्षिण अफ्रिका पठाउँछु भनि विभिन्न बाहाना बनाएर ठगी गरेको पीडितले प्रहरीमा उजुरी दिएका दिए। पक्राउ परेका बुढामगरलाई ठगी मुद्धामा आवश्यक अनुसन्धान तथा कारवाहीको लागि महाशाखाले बिहीबार महानगरीय प्रहरी परिसर काठमाडौं पठाएको छ । उनले अन्य व्यक्तिहरुलाई समेत ठगी गरेको हुन सक्ने आशंकामा अनुसन्धान भइरहेको प्रहरीले जनाएको छ।
