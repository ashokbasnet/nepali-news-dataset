फेसबुकमा अश्लिल फोटो तथा म्यासेज पठाउने दुई जना पक्राउ

काठमाडौं । सामाजिक संजाल फेसबुकमा अश्लिल फोटो तथा शब्द प्रयोग गर्ने २ जनालाई प्रहरीले पक्राउ गरेको छ। 

प्रधान कार्यालय केन्द्रीय अनुसन्धान ब्यूरो महाराजगंजले काठमाडौं मैतीदेबी बस्ने मोरङको उर्लाबारी–७ का ३२ वर्षीय दिनेश न्यौपाने र काठमाडौं सितापाइला रामकोट–७ बस्ने रिना थापा मगरलाई पक्राउ परेको हो। 

प्रतिवादी दिनेश र रिनाले फेसबुकमा नक्कली खाता खोली काठमाडौं बसुन्धारा बस्ने मोरङ उर्लाबारी–७ की २० वर्षीया महिला लगायत अन्य साथीभाइ तथा आफन्तहरुलाई विगत एक वर्षदेखि निरन्तर रुपमा फेसबुक मार्फत अश्लिल मेसेज तथा फोटोहरु पे्रसित गर्दै आएका थिए। 

अश्लिल म्यासेज पठाएर मानसिक पीडा तथा चरित्र हत्या गरेको आरोपमा प्रहरी  दिनेशलाई मैतीदेबीबाट मंगलबार तथा रिनालाई सितापाइला रामकोटबाट सोमबार पक्राउ गरेको हो। 

उनीहरुमाथि विद्युतीय कारोबार ऐन (साइबर क्राइम) अन्तर्गत मुद्दा दर्ता गर्ने तयारी रहेको प्रहरीले जनाएको छ।
