पैसाको हैन अन्न, गेडागुडी, तरकारीको बालीनालीको बैंक

म्याग्दी। पैसाको बैंक त सुनिएकै हो तर अब खेती गर्ने बालीनालीको पनि बैंक बनेको छ त्यो पनि हाम्रै नेपालमा । म्याग्दी जिल्लाको बेनी नगरपालिका–१ बगरफाँटमा यस्तो बैंक स्थापना गरिएको हो । 

लोपोन्मुख बाली संरक्षणका लागि बेनी नगरपालिका–१ बगरफाँटमा चेतना सामुदायिक बीउ बैंक स्थापना गरिएको हो । समुदायमा आधारित जैविक विविधता संरक्षण तथा प्रवद्र्धन (सिवियम) परियोजनाअन्तर्गत जिल्ला कृषि विकास कार्यालयले धान, मकै, गहँु, कोदो, भटमास, बोडीलगायतका खाद्य बालीको बीउ बैंक स्थापना गरेको हो । 

स्थानीयस्तरमा भएका तथा अन्य जिल्लाबाट बीउ संकलन गरी बैंक स्थापना गरिएको चेतना सामुदायिक बीउ बैंकका अध्यक्ष जितबहादुर कार्कीले जानकारी दिए । अधिकांश बीउ लोपोन्मुख अवस्थामा छन् । कृषि विकास कार्यालय र समुदायको गरी रु छ लाखको लागतमा बीउ बैंकका लागि भवन निर्माण गरिएको छ ।
