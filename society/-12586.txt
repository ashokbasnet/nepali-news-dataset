डाँडो भासिएपछि छहरे–टोखा सडक अवरुद्ध

त्रिशूली, नुवाकोट। नुवाकोटलाई छहरे हुँदै राजधानी जोड्ने सडक छहरे टोखा सडक खण्डको गुर्जे भञ्ज्याङमा पहिरोका कारण सडक अवरुद्ध भएको छ । 

नुवाकोटलाई काठमाडौंँसँग जोड्ने सबैभन्दा छोटो सडक छहरे टोखा सडक खण्डअन्तर्गतको गुर्जेभञ्ज्याङस्थित नेपाली सेनाको चेकजाँचनजिकै डाँडो भासिएर सडकमा खसेको हो । गएरातिदेखि अवरुद्ध सडक खुलाउने कार्य जारी रहेको छ । 

अवरुद्ध सडक खुलाउन डिभिजन सडक कार्यालयका स्काभेटरले हटाउन शुरु गरेपछि निरन्तर पहिरो खसिरहेका कारण खुलाउन नसकेको डिभिजन सडक कार्यालय नुवाकोटका प्रमुख रोहित विसुरालले बताए । 

सडक खुलाउन नेपाली सेना र प्रहरीको टोली पनि परिचालन गरिएको छ । 
सडक अवरुद्ध भएका कारण काठमाडौँंबाट नुवाकोटतर्फ गइरहेका तथा नुवाकोटबाट काठमाडौँं आइरहेका सवारीसाधन अलपत्र परेका छन् ।
