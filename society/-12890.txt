बर्दियामा आठ घर डुबानमा 

बर्दिया। हिजो बिहानदेखि परेको अविरल बर्षातका कारण बर्दियामा आठ वटा घर डुबानमा परेका छन् । बर्षातका कारण ठाकुरबाबा नगरपालिका वडा नं. –७ मोहनपुरमा ८ वटा घर डुबानमा परेका हुन् ।

दुई दिनदेखिको अविरल वर्षाले बबई तथा कर्णाली नदीमा पानीको वहाव वढेको छ । दुवै नदीको  माथील्लो तटीय क्षेत्रमा  निरन्तर पानी परिरहेकाले नदीमा पानीको बहाव बढेको हो ।

आज बिहान बबई चेपाङमा पानीको सतह ५.३२ र कर्णाली चिसापानीमा ९.८७ पुगेको थियो । बर्दियाको बबई नदीको चेतावनी तह ५.५ मिटर र कर्णालीको चेतावनी तह १०.८० मिटर हो । 
जिल्ला दैवी प्रकोप उद्धार समितिले नदी नजिकको होचो सतहमा रहेका वस्ती तथा जोखिम पहिचान गरिएका वासिन्दालाई अग्लो स्थानमा गएर सर्तकता अपनाउन आग्रह गरेको छ ।

कर्णाली तथा ववई जलाधार वरपरि रहेका सवै बासिन्दाहरुलाई सजकता अपनाउन अनुरोध गर्दै  जन प्रतिनिधि, राजनितिक दल, सुरक्षा निकाय, रेडक्रस , स्थानीय विपद् व्यवस्थापन समितिलगायत सवैलाई वाढीका कारण हुनसक्ने सम्भावित जनधनको क्षति न्युनिकरण गर्ने कार्यमा सहयोग गर्न जल तथा मौसम विज्ञान विभाग वाढी पुर्वानुमान शाखाले अपिल गरेको छ ।
