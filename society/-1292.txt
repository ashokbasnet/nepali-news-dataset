प्रजातन्त्रवादी प्राध्यापक संघको अध्यक्षमा देउवा निकट तिमिल्सिना विजयी

काठमाडौं ।  राजधानीमा आयोजित कांग्रेस निकट प्रजातन्त्रवादी प्राध्यापक संघको अधिवेशनबाट अध्यक्षमा जगत तिमिल्सिना बिजयी भएका छन्। तिमिल्सिनाले प्रकाशमान प्रधानलाई हराएर अध्यक्षमा बिजयी भएका हुन्।

तिमिल्सिनाले ६ सय ८९ मत ल्याए भने उनका प्रतिद्धन्दी प्रकाशमान प्रधानले २ सय ६७ मत पाएको निर्वाचन समितिले जनाएको छ।  तिमिल्सिना कांग्रेस सभापति शेरबहादुर देउवा निकट मानिन्छन्।

संघको वरिष्ठ उपाध्यक्षमा पृथ्वीविक्रम राई, उपाध्यक्षहरुमा प्रदेश नम्बर १ बाट शैलेन्द्र शिवाकोटी, २ बाट डा. अनिल यादव, ३ बाट विष्णुप्रसाद गौतम, ४ बाट कमल सापकोटा, ५ बाट टंक भट्टराई, ६ बाट प्रेम थापा, ७ बाट जगन्नाथ जोशी र उपत्यका उपाध्यक्षबाट कृष्णकान्त पराजुली निर्वाचित भएका छन्।

त्यसैगरी महासचिवमा राजेन्द्र गौतम, सचिवमा जनकरत्न मल्ल र विष्णुप्रसाद पोखरेल तथा कोषाध्यक्षमा सविना श्रेष्ठ बिजयी भएका छन्। संघमा ३९ सदस्यीय कार्यसमिति रहेकोमा ३३ जनाका लागि शनिबार निर्वाचन भएको छ भने ६ जना मनोनित हुने  छन् । निर्वाचनमा करिब १ हजार २ सय प्रतिनिधिको सहभागीता रहेको थियो।
