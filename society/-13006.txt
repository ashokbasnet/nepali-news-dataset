निति निर्माण तहमा महिलाको समान सहभागिता गराउन एमाले प्रतिवद्ध : ओली

काठमाण्डौँ। काठमाडौंमा आईतबारबाट ‘दक्षिण एशीयाली महिला सम्मेलन–२०१७’ सुरु भएको छ । 

दक्षिण एशीयाका स्थानीय सरकारमा महिला सहभागिता अभिवृद्धि गर्ने उद्देश्यका साथ सम्मेलन सुरु गरिएको हो । सम्मेलनको उदघाटन गर्दै नेकपा एमालेका अध्यक्ष एवम् पूर्व प्रधानमन्त्री केपी शर्मा ओलीले नेपालले महिला सशक्तिकरणको अभियानलाई तीव्र गतिमा अघि बढाएको उल्लेख गरे । 

उनले राज्यको नीति, निर्माणको सबै तहमा महिलाहरुको सहभागिता सुनिश्चित गर्न संविधानमै व्यवस्था गरिएको स्मरण गराए। अध्यक्ष ओलीले महिलाहरुको सहभागिताविना समाजको समग्र विकास हुन नसक्ने पनि स्पष्ट पारे । 

अध्यक्ष ओलीले नीति निर्माणको तहमा महिलाहरुको समान सहभागिता गराउन आफ्नो पार्टी प्रतिवद्ध रहेको पनि बताए । उनले महिला सशक्तिकरणको काममा नेपालले छोटै समयमा फड्को मारेको उल्लेख गर्दै निराश नहुन पनि महिला अधिकारकर्मीहरुसँग आग्रह गरे । 



सम्मेलनमा सार्क राष्ट्रहरु नेपाल, भारत, पाकिस्तान, भुटान, माल्दिभ्स, बंगलादेश, श्रीलंका र अफगानिस्तानका महिला सांसदहरु, नागरिक समाजका अगुवा र महिला अधिकारकर्मीहरुसहित करिव ७० जनाको सहभागिता रहेको छ । स्थानीय सरकारमा महिला सहभागिताको विषयमा बहस गर्न र दक्षिण एशीयाली महिलाहरुको राजनीतिक अधिकारका लागि संघर्षरत महिला राजनीतिककर्मीहरु तथा अधिकारकर्मीहरुप्रति ऐक्यवद्धता जनाउन सम्मेलन आयोजना गरिएको अखिल नेपाल महिला संघले जनाएको छ ।
