 नेपाली हज यात्री मक्का प्रस्थान

काठमाडौं। साउदी अरबको मक्कामा हजका लागि जाने नेपाली मुसलमानहरुको बिदाइ गरिएको छ। गृहमन्त्री जनार्दन शर्माले हजका लागि जाने हाजीहरुलाई त्रिभुवन अन्तर्राष्ट्रिय विमानस्थल पुगी फुल माला लगाइ बिदाइ गरेका हुन्।

चरण चरण गरी मक्कामा हज (विशेष प्रकारको नमाजर प्राथना) गर्न नेपाली मुसलमान साउदी अरब पुग्ने गर्दछन। देशै भरि छरिएर रहेका मुसलमान नेपालीलाई जिल्लास्तरीय हज कमिटीले मक्का जानेहरुलाई सिफारिस गराएर पठाए पछि केन्द्रीय हज कमिटीले कोटा अनुसार यात्राको प्रबन्ध मिलाउने व्यवस्था छ। 

विमानस्थलमा गृहमन्त्रीसहित श्रम मन्त्री फरमुल्लाह मन्सुरले हाजीहरुलाई बिदाई गरे। आज साउदी तर्फ प्रस्थान गरेको पहिलो नेपाली टोली हो। हरेक वर्ष झैँ यो वर्ष करिब एक हजार नेपाली मुसलमान मक्का पुग्ने छन्। आज नै नेपाली कांग्रेसका बरिष्ठ नेता रामचन्द्र पौडेलले त्रिभुवन अन्तराष्ट्रिय विमानस्थल पुगी हाजीहरुलाई बिदाई गरेका थिए।

मुस्लिम समुदायमा मक्कामा गएर हज गर्नु जीवनको ठूलो उपलब्धिको रुपमा लिने गरिन्छ । विश्व भरिका मुसलमान आफ्नो जीवनमा एक पल्ट मक्कामा गएर हज गर्ने चाहना राख्दछन्। साउदी अरेबियामा हरेक वर्षको अक्टोबर र नोभेम्बर महिनाको बीचमा बिशेष दिन पारेर हज गर्ने गरिन्छ । हजका लागि बिश्वभरबाट मुसलमानहरु मक्का पुग्ने गर्दछन्।
