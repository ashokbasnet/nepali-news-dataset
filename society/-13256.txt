गुणस्तरीय खाद्यबस्तु उत्पादनमा कानुन नै तगारो

काठमाडौं। मिसावट तथा दुषित खाद्यबस्तु उत्पादन तथा विक्रिवितरणमा रोक लगाउन खाद्य ऐन नै बाधक रहेको खुलासा भएको छ । खाद्य प्रविधि तथा गुण नियन्त्रण विभागले मिसावट तथा दुषित खाद्यबस्तु उत्पादन तथा बिक्रीवितरणमा रोक लगाउन खाद्य ऐननै बाधक रहेको जानकारी गराएको हो । 

विभागले खाद्य उद्योगको बजार अनुगमनको कामलाई तीव्रता दिएपनि त्यसको गुणस्तर नियमनको काममा भने विद्यमान ऐननै बाधक बनेको प्रष्टयाएको हो । विहिबार काठमाडांैमा पत्रकार सम्मेलन गरी विभागका प्रवक्ता पूर्णचन्द्र वस्तीले बजारमा मिसावटयुक्त खाद्य बस्तुहरु भेटिएपनि तत्काल स्थलगत जरिवाना गर्ने प्रावधान समेत नरहेको उल्लेख गरे । उनले भएका कानुनी कार्वाही प्रक्रिया पनि लामो भएको स्पष्ट पारे । प्रवक्ता वस्तीले अखाद्य बस्तु बिक्रीवितरण गर्नेमाथि कार्वाही गर्न खोज्दा खाद्य ऐन र उपभोक्ता संरक्षण ऐन बाधक बन्ने गरेको गुनासो पनि गरे ।

विभागले अनुगमन कार्यलाई अघि बढाउन विभागको संगठन संरचना र सवारी साधनको पनि कमी रहेकोे स्पष्ट पारेको छ । प्रवक्ता वस्तीले विभाग, क्षेत्रीय कार्यालय तथा खाद्य क्वारेन्टाईन प्रयोगशालाहरुमा प्रभावकारी अनुगमनको लागि सवारी साधनको समेत कमी रहेको बताउनु भयो । आयात, निर्यात नियमनका लागि थप प्रयोगशालाहरु स्थापना गर्नका लागि भौतिक तथा मानवीय स्रोत साधन नभएको पनि स्मरण गराइएको छ ।विभागले खाद्य बस्तुको स्वच्छता, गुणस्तर र पौष्टिक अवस्थामा सुधार ल्याउन सम्वद्ध सबै निकायको सहकार्यको आवश्यक्तामा पनि जोड दिएको छ ।
