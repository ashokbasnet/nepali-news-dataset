राहत र उद्धारमा तदारुकता देखाउन सांसद महतोको चासो 

काठमाडौं। सांसद, संघीय समाजवादी फोरम नेपालका केन्द्रीय सदस्य एवम् फुलकुमारी महतो मेमाोरियल ट्रष्टका उपाध्यक्ष डा. वीरेन्द्र महतोले बाढी र पहिरोबाट प्रभावित जनताको उद्धार र राहतमा तदारुकता देखाउन सरोकारवाला निकायको ध्यानाकर्षण गराएका छन्।

बिपत्तिको घडीमा तराई क्षेत्रका जनतालाई राहत एवं उद्धार उपलब्ध गराउदै प्रकोप नियन्त्रणका लागि सम्बन्धित पक्षले तदारुकता देखाउने बिश्वास पनि उनले व्यक्त गरेका छन्।

सांसद महतोले अविरल बर्षाले तराई लगायत देशका बिभिन्न भू-भागमा आएको बाढी र पहिरोजस्ता प्राकृतिक प्रकोपले ठूलो धनजनको क्षति पुरयाएको गम्भीर चिन्ता र दुःख व्यक्त गरेका छन्।

सोमबार आफ्नो फेसबुक वालमा स्टाटस पोष्ट गर्दै लेखेका छन्, “यस दुःखद घडीमा धैर्य र साहसको साथ विपत्तिको सामना गर्ने सफलता प्राप्तिका लागि इश्वरसँग प्रार्थना गर्दछु।” उनले पीडितहरुको उद्धार र राहतको लागि सरकारले जतिसक्दो चाँडो पहल गर्नुपर्ने समेत माग गरेका छन्। 
त्यस्तै उनले स्वदेश तथा विदेशमा रहेका सम्पूर्ण नेपालीहरु एकजुट भएर पीडितहरुको उद्धार र राहतमा जुट्नुपर्ने समेत जनाएका छन् ।
