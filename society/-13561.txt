पाल्पा फेकका भिमबहादुर १० दिनदेखि बेपत्ता

पाल्पा। रिब्दीकोट गाउँपालिका वडा नं. ८ फेकका ४९ वर्षिय भिम बहादुर घर्ती १० दिनदेखि बेपत्ता छन्। साउन २० गते बेपत्ता भएका घर्तीको अवस्था अझै पत्ता लाग्न नसकेको प्रहरीले जनाएको छ। उनी स्थानीय हडबडे खोलामा बगेको हुनसक्ने आशंका गरिएको छ। 

घर्तीले लगाएको पाइन्ट, रुमाल र गोजीमा रहेको एक सय रुपैयाँ सोही हडबडे खोलाको किनारमा फेला परेको परिवारलाई उद्ृत गद इलाका प्रहरी कार्यालय मुझुङ्गका प्रहरी नायब निरीक्षक रेशमबहादुर जिसीले जानकारी दिए। उनले घटनाबारे अनुसन्धान भइरहेका कारण अहिल्यै केही भन्न नसकिने बताए।  अतिरिक्त हुलाक कार्यालयमा काम गर्दै आएका घर्ती यही साउन २० गते साँझ सात बजे कार्यालयको काम सकाएर घर हिडेंको स्थानीयले बताएका छन्। 

स्थानीयका अनुसार  ठूलो वर्षा भएको समयमा उनी जोगिथुमस्थित घर हिडेका थिए। घर जाने बाटोमा पर्ने साबिकको फेक गाविसको वडा नं. १ र ९ को बीचमा रहेको हडबडे खोलामा उनी बगेको हुनसक्ने स्थानीयको आशंका छ।  तीन दिनसम्म घर नफर्किएपछि घर्तीका विषयमा परिवारले खोजी थालेको थियो। त्यसपछि उनीहरुले प्रहरीमा उजूरी गरेका हुन्। जिल्ला हुलाक कार्यालय पाल्पाका प्रमुख खेत बहादुर खत्रीका अनुसार डाँक वहाक पदमा रहेर काम गर्दै आएका घर्तिले फेक अतिरिक्त हुलाक कार्यालयबाट इलाका हुलाक कार्यालय पालुङमैनादीमा डाँक ल्याउने–लैजाने काम गर्थे।
