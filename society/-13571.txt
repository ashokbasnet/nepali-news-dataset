२२ दिन भित्र सबै तहमा न्यूनतम कर्मचारी पुर्याउने सामान्य प्रशासन मन्त्रीको प्रतिवद्धता 

सरकारले स्थानीय तहमा कर्मचारी व्यवस्थापनको कामलाई उच्च प्राथमिकता दिएको स्पष्ट पारेको छ ।.

सामान्य प्रशासन मन्त्री टेकबहादुर बस्नेतले स्थानीय तहमा कर्मचारी व्यवस्थापनको कामका ढिलाई नहुने स्पष्ट पारे। कर्मचारीको अभावमा स्थानीय तहको काम प्रभावित भइरहँदा मन्त्री बस्नेतले २२ दिन भित्र सबै स्थानीय तहमा न्यूनतम कर्मचारी पुर्याउने प्रतिवद्धता पनि व्यक्त गरे।

 मंगलबार सिंहदरबारस्थित आफ्नै कार्यकक्षमा संचारकर्मीहरुमाझ संक्षिप्त प्रतिक्रिया दिँदै उनले दूर्गम क्षेत्रका स्थानीय तहमा कर्मचारीको अभाव हुन नदिन कर्मचारीहरुलाई थप प्रोत्साहनको व्यवस्था गर्न लागिएको पनि उल्लेख गरे । सरकारले कर्मचारीसँगै स्थानीय तहमा आवश्यक भौतिक संरचनाको प्रबन्धका लागि सबै मन्त्रालय र निकायहरुसँग आवश्यक समन्वय र पहल गर्ने कार्ययोजना पनि तयार पारेको छ ।


मन्त्री बस्नेतले ऐन विपरित कर्मचारीलाई काजमा खटाउने कार्यलाई कडाईका साथ नियन्त्रण गर्ने प्रतिवद्धता पनि व्यक्त गरे । उनले कर्मचारीको सरुवाको स्पष्ट र बैज्ञानिक मापदण्ड तय गर्न लागिएको जानकारी पनि दिए । मन्त्री बस्नेतले जनतासँग प्रत्यक्ष जोडिएका सेवाहरुमा जनशक्तिको अभाव हुन नदिने दृढता पनि व्यक्त गरे ।


सामान्य प्रशासन मन्त्रालयले संघ, प्रदेश र स्थानीय तहमा रहने कर्मचारीहरुको राष्ट्रिय नीति तयार गरी एक महिना भित्र जारी गर्ने प्रतिवद्धता पनि जनाउँदै आएको छ । मन्त्री बस्नेतले निजामती सेवा ऐन, २०४९ लाई आवश्यक परिमार्जन गर्न लागिएको पनि स्मरण गराए।
