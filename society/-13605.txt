गुल्मीमा दलित वृद्ध मरणासन्न हुनेगरी कुटिए, जिल्लामा उपचार हुन नसकी पाल्पा रिफर

गुल्मी। गुल्मीको मुसिकोटका एक दलित बृद्ध गैरदलितबाट मरणासन्न हुने गरी कुटिएका छन् । उनलाई उपचारका लागि सदरमुकाम तम्घास लगिएकोमा त्यहाँ उपचार हुन नसकेपछि लुम्बिनी मेडिकल कलेज प्रभास रिफर गरिएको छ । मुसिकोट नगरपालिका वडा नम्वर ३ मैदान देवीस्थानका ६२ वर्षीय गोरे टोमटालाई सोही वडा, मैदान निवासी अन्दाजी ४० वर्षीय पशुपति घिमिरेले निर्घात कुटपिट गरेको प्रत्यक्षदर्शीले बताएका हुन् ।

घाइते बिकको जिल्ला अस्पताल तम्घासमा उपचार हुन नसकी प्रभास पाल्पा रिफर गरिएको छ । नेपाली कांग्रेसको भातृ संगठन तरुण दलका कार्यकर्ता रहेका घिमिरेले टोमटाको घर माथिको जमिनमा काभ्रो बेर्ना लगाएका थिए । टोमटाले आफ्नो घर जोमिमा पर्ने भन्दै बिरुवा नरोप्न आग्रह गर्दा घिमिरेले कुटपिट गरेको बताएका छन् । टोमटा भन्छन् ‘म क्षेत्रीको छोरासँग तँ दलित मुखमुखै लाग्ने तँ करेटो को होस् ? पख् तँलाई भन्दै हिड्नुभयो म साँझपख सामान किन्नका लागि पसलमा गएको थिएँ, दुई जना व्यक्ति हामी पुलिस हौं भन्दै आएर मेरो दुई हातमा छोपी लछार पछार गरी नजिकको खोल्सामा लिएर गए । लगत्तै पशुपति आएर टाउकोमा ढुङ्गै ढुङ्गाले कुटेर अब म¥यो छाडौं भन्नेसम्म थाहा पाउँछु त्यस पछि केही थाहा पाइन ।’

उनी सोमबार साँझदेखि बेपत्ता भएपछि मंगलबार बिहान सिंगो गाउँ खोज्दै गर्दा मैदान लतको खोल्सामा फेला पारेका थिए । बेखर्ची टोमटालाई तम्घासका समाजसेवीहरुले मंगलबार साँझ चन्दा उठाएर उपचारका लागि पाल्पा पठाएका छन् । कुटिएका टोमटाको आर्थिक अवस्था कमजोर रहेको र उनी कुटिएर उपचार गर्ने पैसा नभएको जानकारी आफूले पाए पनि कुटपिट घटनाको कारण विस्तृत आफूले बुझ्दै गरेको मुसिकोट ३ का वडाध्यक्ष कर्णध्वज जिसीले बताए ।

एउटै छिमेकमा रहेका टोमाटालाई त्यसरी कुटियो भन्ने सुन्दा आफुलाई दुख लागेको वडाध्यक्ष जिसीको धारणा छ । यस सम्बन्धमा जिल्ला प्रहरी कार्यालयका प्रवक्ता डिएसपी महेन्द्र नेपालले उक्त कुटपिट बिरुद्ध उजुरी परेको, घाइतेलाई थप उपचारका लागि पाल्पा पठाइएको र कुटपिट आरोपीलाई मातहतको प्रहरी चौकीलाई नियन्त्रणमा लिन लगाएको बताए । कुटपिट गर्ने विरुद्ध ज्यान मार्ने उद्योगको मुद्दा दर्ता गरिएको पीडित पक्षले जानकारी दिए ।
