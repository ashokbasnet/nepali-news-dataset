‘लोडसेडिङमुक्त गरेर प्राधिकरणले जनताको विश्वास जित्यो’

काठमाडौं। ऊर्जा मन्त्री महेन्दबहादुर शाहीले विद्युत उत्पादनको मात्रामा गुणात्मक परिवर्तन गर्नुपर्ने  बताएका छन्। मन्त्री शाहीले बढ्दो मागलाई धान्ने गरी विद्युत उत्पादन गर्न नेपाल विद्युत प्राधिकरणको व्यवस्थापनलाई सचेत गराए। बिहीबार काठमाडौंमा आयोजित प्राधिकरणको ३२ औं वार्षिकोत्सव समारोहलाई सम्बोधन गर्दै उनले विद्युत उत्पादन वृद्धि गरेर जानुपर्ने अहिलेको आवश्यक्ता पूरा गर्नु प्राधिकरणको मुख्य दायित्व रहेको उल्लेख गरे।

मन्त्री शाहीले लोडसेडिङमुक्त गरेर प्राधिकरणले जनस्तरबाट पाएको सम्मानप्रति अभार व्यक्त गर्दै अव बढ्दो माग पूरा गर्न पनि लाग्न निर्देशन दिए। उनले उर्जा क्षेत्रको विकास गरी मुलुकलाई समृद्ध बनाउने दायित्व पूरा गर्न नेपाल विद्युत प्राधिकरण सक्षम हुने जिकिर गरे।

कार्यक्रममा बोल्दै नेपाल विद्युत प्राधिकरणका कार्यकारी निर्देशक कुलमान घिसिङले विद्युत माग व्यवस्थापन र ऊर्जा दक्षता कार्यक्रमलाई विशेष जोड दिने प्रतिवद्धता व्यक्त गरे। उनले विद्युतको उत्पादन, माग र वितरण प्रणालीको क्षमता वृद्धि, स्तरोन्नति र विकास गर्न पर्याप्त लगानी आवश्यक रहेको  बताए।

कार्यकारी निर्देशक घिसिङले आगामी १० वर्षभित्र करिव १२ हजार मेघावाटको विद्युत खपत गर्न सक्ने गरी तराई लगायतका प्रमुख सहरी क्षेत्रहरुमा औद्योगिक करिडोर एवम् वितरण प्रणालीको विस्तार गर्ने योजना सुनाए। उनले विद्युत चुहावट घटाउने र सेवा प्रवाहको क्षेत्रमा दक्षता बढाउन लागि पर्ने प्रतिवद्धता व्यक्त गरे।

कार्यकारी निर्देशक घिसिङले विद्युत उत्पादनका लागि आवश्यक लगानीको वातावरण बनाउन लागिपर्ने उल्लेख गरे। उनले सरकारले अघि सारेको ‘नेपालको पानीः जनताको लगानी’ कार्यक्रमले विद्युत विकासमा आम जनतालाई सहभागी गराउन सकिने जनाए।

प्राधिकरणले हाल ठूला जलविद्युत आयोजना निर्माणको कामलाई उच्च प्राथमिकता दिएको छ। विद्युतको बढ्दो मागलाई ध्यानमा राखेर माथिल्लो तामाकोसी जलविद्युत आयोजनालगायतका विद्युत आयोजनाहरुको निर्माण कार्यलाई यसै आर्थिक वर्ष भित्र सम्पन्न गर्ने लक्ष्य लिइएको पनि कार्यकारी निर्देशक घिसिङले बताए।
