भारतबाट नेपाल भित्रियो कपाल काटिदिने गिरोहको आतंक, युवतीहरु त्रसित

बुटवल। अलौकिक शक्ति पाउने नाममा युवतीको कपाल काटिदिने घटना नेपालमा पनि हुन थालेका छन् । यसअघि भारतका विभिन्न राज्यमा आतंकको अवस्था नै सृजना गरेका घटना नेपालमा भित्रिएपछि रुपन्देही र कपिलवस्तु क्षेत्रका युवतीहरु आतंकित भएका छन् । 

रुपन्देहीको लुम्बिनी सांस्कृतिक नगरपालिकाकी १५ वर्षीया एक किशोरीको कपाल आइतबार बिहान काटिएको बताइएको छ । सोही नगरपालिकाकी अर्की २७ वर्षीया युवतीको पनि कपाल काटिएको बताइएको छ । कपिलवस्तुको मायादेवी गाउँपालिकाकी १८ वर्षीया अर्की युवतीको पनि कपाल काटिएको घटना सार्वजनिक भएको छ । 

उनीहरुको कपाल कैंचीले काटिएको भेटिए पनि कसले र कसरी काटिदियो भन्ने खुलेको छैन । लुम्बिनी साँस्कृतिक नगरपालिकाकी किशोरीका अनुसार उनी कपाल काटिएको देखेपछि बेहोस भएकी थिइन् । उनका अनुसार बेहोस हुनु अघिसम्म कपाल काटिएको थिएन । त्यसपछि कसले काटिदियो उनले थाहा पाइनन् ।
