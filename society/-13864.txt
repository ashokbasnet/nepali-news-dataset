फुलकुमारी महतो मेमोरियल ट्रष्टद्वारा बाढीपीडितहरुलाई राहत सामाग्री हस्तान्तरण 

सिरहा। फुलकुमारी महतो मेमोरियल ट्रष्टद्वारा सिरहाको इटारी–प्रसाहीमा बाढी पीडितहरुलाई अत्यावाश्यक राहत सामाग्रीहरु हस्तान्तरण गरेको छ। ट्रष्ट्का उपाध्यक्ष एवम् सांसद डा.बीरेन्द्र महतोले पीडितहरुलाई राहत सामाग्रीहरु हस्तान्तरण गरेका छन्। 

प्रति परिवार खाधान्नमा २५ केजी चामल, चिउरा, दाल तथा ओढने कम्बल, ओछ्याउने तन्ना (जाजिम) र त्रीपालसहितको राहत सामग्री बितरण गरिएको हो।

राहत वितरण कार्यक्रमलाई सम्बोधन गर्दै सांसद महतोले तराईमा सरकारले बाढी समस्याको दीर्घकाीलन समाधानको लागि गम्भिरता अपनाउनुपर्ने बताए।

देशको पहाडमा पहिरो र तराईमा बाढी पछिल्ला केही वर्षयता हरेक वर्ष आउने नियमित प्राकृतिक प्रकोप बनिसकेकोले यसबाट बच्नको लागि सरकारले बेलैमा दीर्घकालीन समाधान खोज्नुपर्ने उनको भनाइ थियो। 

सांसद महतोले अघि भने, ‘हामी जतिबेला दुःख पर्छ त्यतिवेलामात्रै तात्ने गर्छौ, हरेक वर्ष यसबारेमा चर्चा हुने गर्छ, जब बाढीले आफ्नो विकराल स्वरूप देखाउँछ, ठूलो धनजनको क्षति गर्छ, बाढी सकिँदै गएसँगै यस्ता चर्चापनि विस्तारै सेलाउँदै गएको हामीले देखेका छौं।’
