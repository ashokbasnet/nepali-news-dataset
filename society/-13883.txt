घण्टौं लाइनमा बस्ने नपर्ने, घरमै बसी बसी विजुलीको विल तिर्नुस्

-काठमाडौं। सरकारले अनलाईनमार्फत् विद्युत महशुल भुक्तानी गर्ने प्रणाली संचालनमा ल्याएको छ। ऊर्जा मन्त्री महेन्द्रबहादुर शाहीले सोमबार एक कार्यक्रमका बीच विद्युतीय अनलाईनमार्फत् विद्युत महशुल भुक्तानी गर्ने प्रणालीको शुभारम्भ गरेका हुन्।

विद्युत महशुल तीर्न ग्राहकहरुले घण्टौं लाईन बस्नुपर्ने अवस्था भइरहेका बेला सरकारले सो सेवालाई छिटो, छरितो र सहज ढंगले अघि बढाउन अनलाईनमार्फत विद्युत महशुल भुक्तानी गर्ने व्यवस्था गरेको हो।

इन्टरनेट सेवा उपलब्ध भएको स्थानबाट तथा मोबाइल फोनमार्फत् यो सेवा लिन सकिने व्यवस्था गरिएको मन्त्री शाहीले बताए। उनले नेपाल विद्युत प्राधिकरणलाई प्रविधि मैत्री बनाउँदै लैजाने नीति अन्तरगत अनलाईनमार्फत् महशुल भुक्तानी गर्ने व्यवस्था गरिएको बताए।

सरकारले विद्युत चुहावट नियन्त्रण गर्न प्राधिकरणको सेवालाई प्रविधिमैत्री बनाउँदै लैजाने नीति पनि लिएको छ । उर्जा मन्त्रालयले नेपाल विद्युत प्राधिकरणलाई सूचना मैत्री बनाउँदै प्राधिकरणको सेवा र प्रणालीलाई थप आधुनिक बनाउन स्मार्ट ग्रिड र स्मार्ट मिटरिङलाई पनि निकट भविष्यमा संचालनमा ल्याउने तयारी भइरहेको जनाएको छ । मन्त्री शाहीले विद्युत उर्जामार्फत् देशलाई आत्मनिर्भर बनाउन सरकार लागि परेको दावी गरे।
