बेहोस बच्चाको नगर प्रमुखले नै गरे उद्धार

गोपालप्रसाद पोखरेल 

पथरी (मोरङ)। बस्ने घर पनि बगाइहाल्यो। आम्दानीको स्रोत केही छैन। उपचार गरुँ सुको पैसा छैन। यस्तै पीडा र अभावमा बेहोस बच्चा बोकेर रोइरहेकी एक महिला विराटनगर महानगरपालिकाको वडा नं १९ को खदरा टोलमा शनिबार भेटिइन्। महानगरका प्रमुख भीम पराजुलीले उनको सोधिखोजी गरे। 

उनी बच्चाको उपचार तत्काल गर्ने व्यवस्था मिलाउनतिर लागे। महिलाको दयनीय अवस्था देखेर प्रमुख पराजुलीले आफैँ चढेको गाडीमा राखेर स्थानीय सुरक्षा अस्पतालमा उपचार गर्ने प्रबन्ध मिलाए। 

स्थानीय रुन्तीदेवी ऋषिदेव अर्थ अभावका कारण बच्चाको उपचार गर्न सकिरेकी थिइनन्। बच्चा जन्मेको २४ दिनमात्र भएको थियो। सुत्केरी भएको महिना दिन पनि पूरा नपुग्दै बाढीको चपेटामा उनी परिन्। आम्दानीको कुनै स्रोत नभएको र भएको एउटा घरसमेत बगाएपछि ऋषिदेव चिन्तामा थिइन्। उनका श्रीमान् रिक्साचालक छन्। उनीपनि केही समयदेखि बिरामी छन्। 

जब सुरक्षा अस्पतालमा बच्चाको उपचार हुन थाल्यो, ऋषिदेव हर्षित भइन्। प्रमुख पराजुलीले बच्चाको पूर्णरुपमा उपचार गर्ने र बच्चाको आमालाई खानपिनका लागिसमेत व्यवस्था गरिएका छन्। 

बच्चाको स्वास्थ्यमा आएको सुधार देखेर ऋषिदेवले भनिन्, “भगवान्ले मेरो बच्चा बचाउन प्रमुखसापलाई पठाउनुभएको रहेछ । मेरो भाग्य नै भन्नुपर्छ प्रमुखसापले मेरो बच्चा र मलाई बाँच्ने वातावरण बनाइदिनुभयो।” 

प्रमुख पराजुलीले बच्चालाई उपचारको व्यवस्था मात्र होइन पुनः आजसमेत बच्चाको स्वास्थ्यस्थिति बुझ्न सुरक्षा अस्पताल पुगे। पराजुलीले बच्चा बचाउनका लागि गरेको प्रयासमा डा रम्भा देवले अधिकतम प्रयास गरिन्। 

अहिले बच्चाको स्वास्थ्य अवस्था राम्रो रहेको डा देवले जानकारी दिइन्। प्रमुख पराजुलीले बच्चा पूर्णरुपमा स्वस्थ नभएसम्म आर्थिक सहयोग गर्ने आश्वासन दिएका छन्। रासस
