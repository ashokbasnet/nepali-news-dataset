सबै स्थानिय तहमा पत्रकार महासंघको संगठनात्मक संरचना बन्ने 

काठमाण्डौँ। नेपाल पत्रकार महासंघले सबै स्थानीय तहमा संगठनात्मक संरचना बनाउने भएको छ । 

महासंघका नवनिर्वाचित अध्यक्ष गोविन्द आचार्यले संघीय ढाँचा अनुसार सबै स्थानीय तहमा पनि महासंघको पुनर्संरचना गर्ने प्रतिवद्धता व्यक्त गरेका हुन्। उनले महासंघलाई आम पत्रकारहरुको साझा संस्थाको रुपमा स्थापित गराउन आफू लागि पर्ने बताए । विहिबार भक्तपुरमा महासंघको नेतृत्वको सम्मानमा आयोजित कार्यक्रमलाई सम्बोधन गर्दै अध्यक्ष आचार्यले महासंघको सदस्य वितरणमा पनि कडाई गर्ने योजना सुनाए। उनले क्रियाशील पत्रकारहरुलाई मात्रै सदस्यता दिएर महासंघमा गैर पत्रकारहरुको प्रवेशमा रोक लगाउने दृढता व्यक्त गरे ।

महासंघले सार्वजनिक सुनुवाई गरेर मात्रै महासंघको सदस्य वितरण गर्ने तयारी पनि गरेको छ । अध्यक्ष आचार्यले गैर पत्रकारहरुको प्रवेशमा रोक लगाउने गरी क्रियाशील पत्रकारहरुलाई मात्रै सदस्य वितरण गर्न लागिएको स्पष्ट पारे ।

अध्यक्ष आचार्यले महासंघलाई श्रमजीवि पत्रकारहरुको हितमा केन्द्रित गर्ने प्रतिवद्धता पनि व्यक्त गरे ।
