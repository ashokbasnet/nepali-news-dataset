छिमेकीले ‘बोक्सो’ भन्दै मलमूत्र खुवाए, डरले एक सातादेखि घरमै लुक्दै पीडित

नुवाकोट। नुवाकोटमा अन्धविश्वासको अत्यन्तै घृणित घटना सार्वजनिक भएको छ । यहाँका एक व्यक्तिलाई छिमेकीले ‘बोक्सो’को आरोप लगाउँदै मरणासन्न हुनेगरी कुटेर मलमूत्र खुवाए । तर, ती पीडित व्यक्ति पीडककै डरका कारण एक सातासम्म घरमै लुकेर बसेका थिए । घटनाबारे जानकारी पाएपछि पुगेको प्रहरी टोलीले उनलाई एक सातापछि उद्धार गरेको छ । 

नुवाकोटको पञ्चकन्या गाउँपालिका–२ कविलासस्थित कालिकाथानमा ५८ वर्षीय गंगालाल श्रेष्ठलाई यसरी यातना दिइएको हो । उनलाई बोक्सो भएको आरोप लगाउँदै छिमेकी धनबहादुर श्रेष्ठले सार्वजनिकस्थलमा निर्घात कुटपिट गरी मानव मलमूत्र खुवाएका थिए । घटना भदौ २ गते भए पनि पीडक धनबहादुरको दबाबमा पीडित गंगालाल डरले घरमै बसेका थिए । घटनाको सूचना पाएपछि इलाका प्रहरी कार्यालय खरानीटारबाट प्रहरी टोली घटनास्थल पुगेर पीडितलाई उद्धार गरेको हो। 

घटनाको प्रारम्भिक अनुसन्धानमा अमानवीय व्यवहार भएको पाइएको प्रहरीले जनाएको छ । प्रहरीले प्रारम्भिक चरणमा प्रत्यक्षदर्शी, स्थानीय बासिन्दासँग सोधपुछ गरेको छ । प्रहरी टोली घटनास्थल पुगेको पत्तो पाएपछि पीडक भने फरार भएका छन् । उनलाई नियन्त्रणमा लिने प्रयास भइरहेको प्रहरीले जनाएको छ । प्रत्यक्षदर्शीका अनुसार धनबहादुरकी छोरी बिरामी भएकाले गंगालाललाई झारफुक गरी बिसेक बनाउन आग्रह गरिएको र नमानेपछि कुटपिट र मानव मलमूत्रसमेत खुवाइएको हो  गंगालालले झाँक्री काम गर्ने गरेका थिए।
