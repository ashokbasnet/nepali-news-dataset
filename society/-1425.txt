इपीएस भाषा परीक्षा आगामी जेठ २७ गतेदेखि  

काठमाडौं । रोजगार अनुमति प्रणाली (इपीएस) को कोरीयन भाषा परीक्षा आगामी जेठ २७ र २८ गते हुने भएको छ।

आगामी जेठमा हुने भाषा परीक्षामा सहभागी हुन चैत ९ गतेदेखि १८ गतेसम्म फारम भर्न सकिने इपिएस शाखाले सार्वजनिक सूचना मार्फत जानकारी दिएको छ। भाषा परिक्षाका लागि आवेदकले लाइन नबसेरै अनलाइनमार्फत फाराम भर्न पाउने छन्।

अर्को वर्षका लागि १० हजार २ सय नेपाली कामदार कोरिया जान पाउने  इपिएस शाखाले जनाएको छ। जसमध्ये ४ हजार उत्पादनमूलक क्षेत्र र ६ हजार २ सय कृषि क्षेत्रमा कामदारको माग भएको छ।
 
भाषा परीक्षामा सहभागी हुन १८ वर्ष पूरा भएर ३९ वर्ष ननाघेको हुनुपर्छ। आवेदन फाराम भर्नु एक दिनअघि ग्लोबल आइएमर्इ बैंकमा गएर २४ अमेरिकी डलर बराबरको रकम तिर्नु पर्ने छ।
