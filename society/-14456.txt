अखिल क्रान्तिकारीमा कसले मार्ला बाजी? मतगणना सुरु

काठमाडौँ। नेकपा (माओवादी केन्द्र) निकट अनेरास्ववियु (क्रान्तिकारी)को नयाँ नेतृत्वका लागि बुधबार भएको निर्वाचनको मतगणना आज विहान आठ बजेबाट सुरु भएको छ।

बुधबार दिउँसो भएको निर्वाचनको राती १० बजेबाट मतगणना हुने भनिएतापनि अविरल वर्षाका कारण विद्युत जाने आउने भएपछि अहिले विहान आठ बजेबाट मतगणना सुरु गर्न लागिएको निर्वाचन समितिका संयोजक रमेश मल्लले जानकारी दिए।

नयाँ नेतृत्वका लागि अध्यक्षमा अनिल शर्मा र रञ्जित तामाङ चुनावी मैदानमा छन्। तेत्तीस पदाधिकारीसहित २४३ नयाँ केन्द्रीय समिति निर्वाचनले चयन गर्नेछ।

निर्वाचनमा दुई हजार १५ मतदाता सहभागी हुनेछन्। यही भदौ ७ गतेदेखि भएको २१औँ सम्मेलनअन्तर्गत निर्वाचन कीर्तिपुरस्थित त्रिवि सभाहलमा हुनेछ।
