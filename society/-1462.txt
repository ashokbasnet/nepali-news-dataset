सप्तरी घट्नामा मृत्यु भएकालाई शहिद घोषणा गर्न मोर्चाको माग

राजविराज (सप्तरी) । संयुक्त लोकतान्त्रिक मधेसी मोर्चा सप्तरीले सोमबार भएको घटनाको उच्चस्तरीय न्यायिक छानबिन गर्न सरकारसँग माग गरेको छ ।

आज राजविराजमा बसेको मोर्चाको आकस्मिक बैठकले आफ्ना कार्यकर्तामाथि गोली चलाउन आदेश दिने सप्तरीका प्रजिअ, प्रहरी उपरीक्षक, प्रहरी नायब उपरीक्षक र सशस्त्र प्रहरी उपरीक्षकलाई तत्काल निलम्बन गरी शान्ति सुरक्षाको वातावरण बनाउन माग गरेको छ ।

मोेर्चाका जिल्ला संयोजक दिनेशकुमार यादवद्वारा जारी विज्ञप्तिमा सरकारले परिमार्जनसहित संविधान संशोधन गर्नुपर्ने, मृतकलाई सहिद घोषणा, मृतक परिवारलाई राहत, क्षतिपूर्ति, परिवारको सदस्यलाई सरकारी जागिर र घाइतेको यथाशीघ्र निःशुल्क उपचार गर्न माग गरिएको छ । रासस
