गिद्ध संरक्षण गर्न पोखरामा फोटो प्रदर्शनी

विजय नेपाल
	


पोखरा । नवौं अन्तर्राष्ट्रिय गिद्ध सचेतना दिवस गिद्धका फोटो प्रदर्शनी र चित्रकला प्रतियोगिता गरी मनाइएको छ।

पोखरा पंक्षी समाजको आयोजनामा दिवस अवसरमा विश्वमै लोपोन्मुख अवस्थामा रहेका गिद्धका विभिन्न प्रजातीका फोटो प्रदर्शनी, गिद्ध संरक्षणसम्वन्धी बिद्यालय स्तयरिय चित्रकला प्रतियोगिता आयोजना गरिएको हो।

नेपाल पर्यटन बोर्डमा भएकोे प्रदर्शनीमा नेपालमा पाइने ९ प्रजातिका गिद्धमध्ये ८ प्रजातीका गिद्धका गतिविधी , गिद्धको महत्व, विश्वमै लोपोन्मुख हुनुका कारण र संरक्षणका लागि गर्न सकीने योगदान विषय समेटिएका ४० वटा फोटो राखिएका थिए।

विश्वमा २३ प्रजातीका गिद्ध पाइन्छन्। दक्षिण एशियामा नौ प्रजातीका गिद्ध पाइन्छन् । प्रदर्शनमीमा एक दर्शकदेखि गिद्ध संरक्षण अभियानमा लागेका फोटो पत्रकार कृष्णमणि बरालले खिचेका गिद्धका तस्विर राखिएका थिए।

यस्तै, फोटो पत्रकार राम गुरुङ, पोखरा पक्षी समाजका अध्यक्ष मनशान्त घिमीरे र सचिव हेमन्त ढकालले खिचेका गिद्धका तस्विर पनि प्रदर्शनीमा थिए। प्रदर्शनी हेर्न विद्यार्थी, अभिभावक, नागरिक समाजका प्रतिनिधि, व्यवसायी गरि करिव तीन सय जना सहभागी रहेको समाजका सचिव हेमन्त ढकालले जानकारी दिए।  

एक हप्तासम्म मनाइने गिद्ध सचेतना कार्यक्रमअन्तर्गत गिद्ध संरक्षण यात्रा समेत गरिने समाज अध्यक्ष मनशान्त घिमीरेले सुनाए। सिनो खाएर वातावरण सफा गर्ने भएकोले गिद्धलाई प्रकृतिको कुचीकार समेत भनिन्छ।

कार्यक्रममा पर्यटन परिषद सदस्य बासु त्रिपाठीले गिद्ध संरक्षण र पर्यापयटनको विकास संगसंगै गर्नु पर्ने बताए। पर्यटन बोर्ड पोखरा प्रमुख उदय भट्टराईले वातावरण स्वच्छ राख्न महत्वपूर्ण भूमीका खेल्ने गिद्धको संरक्षणमा सबै लाग्नु पर्नेमा जोड दिएका थिए ।

यसैबीच, गिद्ध संरक्षण चित्रकला प्रदर्शनीमा पोखराको पश्चिमाञ्ल माध्यामिक विद्यालयका कपील बास्तोला प्रथम भएका छन् । सेन्टमेरिजकी नम्रता पौडेल दोस्रो र कान्तिपुर एकेडेमीका मञ्जील रानाभाट तेस्रो भए ।
