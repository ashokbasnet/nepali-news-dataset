प्रतिबन्धित ६७ हजार भारुसहित दुई जना पक्राउ

काठमाडौं। प्रहरीले हजार र पाँच सय दरका प्रतिबन्धित ६७ हजार भारतीय रुपैयाँसहित २ जनालाई पक्राउ गरेको छ।  शनिबार काठमाडौंको स्वयम्भूमा अबैध भारतीय रुपैयाँ बोकेर हिँडिरहेका बाँकेका कृष्णकुमारी शर्मा र गोरखाका अर्जुन भण्डारी ६७ हजार प्रतिबन्धित भारतीय रुपैयाँसहित पक्राउ परेका हुन। 

आइतबार विहान महानगरी प्रहरी परिसर काठमाडौंले पत्रकार सम्मेलन गरी सर्वसाधारणलाई ठगी गर्दै हिँडेको सूचनाको आधारमा प्रतिबन्धित भारतीय नोटसहित उनीहरुलाई पक्राउ गरिएको जानकारी गराएको हो। घटनाबारे थप अनुसन्धान भइरहेको महानगरी प्रहरी परिसर काठमाडौंका प्रमुख प्रहरी वरिष्ठ उपरीक्षक रविन्द्रबहादुर धानुकले जानकारी दिए। 

केही दिन अघि मात्रै महानगरीय प्रहरी परिसर काठमाडौंको प्रमुखको जिम्मेवारी पाउनु भएका प्रहरी वरिष्ठ उपरीक्षक धानुकले काठमाडौंमा गुण्डागर्दी र भ्रष्टाचार नियन्त्रणका लागि शून्य सहनशीलताको नीति लिने दृढता व्यक्त गरे।
