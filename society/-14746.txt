नेपालमा 'वाटरप्रुफ' इटा उत्पादन सुरु, यस्ता छन् यसका विशेषता

काठमाडौँ। नेपाली बजारमा अब जापानिज प्रविधियुक्त ‘वाटरप्रुफ’ ईटा पाइने भएको छ। सुपर इको ब्रिक इनोभेसन प्रालिले सोमबार काठमाडौंमा पत्रकार सम्मेलन गरी ‘वाटरप्रुफ’ इटा उत्पादन गर्न सुरु गरिएको जानकारी गराएको हो।

भक्तपुरको बागेश्वरीमा कारखाना स्थापना गरी कम्पनीले जापानिज प्रविधियुक्त इटा उत्पादन गर्न सुरु गरेको छ।

जापानिज प्रविधियुक्त सो इटा सिमेन्टसँग सजिलै जडान हुने गरी निर्माण गरिएको पनि कम्पनीका प्रबन्ध निर्देशक सुनिल ढुंगेलले जानकारी दिए। उनले इटा आफै विभिन्न कलरमा पाइने हुनाले यो इटामा रंगरोगन गरिरहन नपर्ने पनि स्पष्ट पारे।

कम्पनीले सिमेन्टमा जडान गर्न सजिलो हुने र रंगरोगन पनि गरिरहन नपर्ने भएकाले यो इटाबाट निर्माण गरिएको भवनको लगानी अन्य भवनको भन्दा कम हुने दावी पनि गरेको छ ।
