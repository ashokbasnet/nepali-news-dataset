भ्रष्टाचारीले उम्मेदवार बन्न नपाउने

काठमाडौँ। भ्रष्टाचार, जबर्जस्ती करणी, मानव बेचबिखन तथा ओसारपसार, लागुऔषध बिक्रीवितरण तथा निकासी वा पैठारी, सम्पत्ति शुद्धीकरण सम्बन्धमा दोषी र राहदानी दुरुपयोग गर्नेले प्रतिनिधिसभा निर्वाचनमा सदस्य बन्न नपाउने भएका छन्। 

नेपालको संविधान अनुसार आगामी मंसिर १० र २१ गते गरी दुई चरणमा पहिलो पटक प्रतिनिधि सभा र प्रदेश सभाको एकै पटक निर्वाचन गर्ने गरी मिति घोषणा भएको छ। मुलुक संघीय संरचनामा गएपछि पहिलो पटक प्रतिनिधिसभा र प्रदेश सभाको निर्वाचन हुन लागेको हो। 

सोसम्बन्धी विधेयक व्यवस्थापिका–संसद्, राज्य व्यवस्था समितिले आज पारित गरी संसद्को पूर्ण बैठकमा पेश गरेको थियो। विधेयक संसद्बाट पनि आजै पारित भएको छ। समितिका सभापति दिलबहादुर घर्ती निर्वाचनसम्बन्धी अन्य ऐन कानूनसँग नबाझिने गरी विधेयक पारित भएको बताउँछन्। संसद्बाट पारित भएको विधेयकलाई सभामुखले राष्ट्रपतिकहाँ पठाउने छिन्। विधेयक राष्ट्रपतिले प्रमाणीकरण गपछि लागू हुनेछ। 

विधेयकमा अपहरणसम्बन्धी कसुर वा नैतिक पतन देखिने अन्य फौजदारी कसुरमा सजाय पाई अन्तिम फैसला भएकाहरुले पनि निर्वाचन लड्न नपाउने व्यवस्था गरिएको छ। यसैगरी संगठित अपराधसम्बन्धी कसुरमा कैदको सजाय पाएका तथा कर्तव्य ज्यानसम्बन्धी कसुरमा २० वर्षभन्दा कम सजाय पाएर भुक्तान गरेको मितिले छ वर्ष पूरा नभएकाहरुले पनि चुनाव लड्न पाउने छैनन्। 

एकबाट मात्र उम्मेदवारीः ‘नो भोट’ अस्वीकृत 
एकबाट मात्र उम्मेदवारीः ‘नो भोट’ अस्वीकृत 

प्रत्यक्षतर्फ एकभन्दा बढी निर्वाचन क्षेत्रमा उम्मेदवार बन्न नपाउने व्यवस्था पनि विधेयकमा गरिएको छ । प्रतिनिधि सभा र प्रदेश सभाको निर्वाचन एकै मितिमा हुने गरी समय निर्धारण गरिएको अवस्थामा दुवै सभामा उम्मेदवारी दर्ता गर्नेको उम्मेदवारी निर्वाचन आयोगले खारेज गर्ने प्रावधान विधेयकमा छ । 

समानुपातिक निर्वाचन प्रणालीअनुसार हुने निर्वाचनमा कुल सदस्य सङ्ख्याको कम्तीमा १० प्रतिशत सदस्यका लागि उम्मेदवारी दिने गरी बन्दसूची तयार गर्नुपर्नेछ । समानुपातिकको बन्दसूचीमा दलित १३ दशमलव ३, आदिवासी जनजाति ३६ दशमलव ९, खस आर्य ३१ दशमलव ३, मधेशी २४ दशमलव १, थारू ६ दशमलव ६, मुसलमान ४ दशमलव ४ र पिछडिएको क्षेत्रका ४ दशमलव ३ प्रतिशत सदस्य प्रतिनिधित्व हुनुपर्ने व्यवस्था विधेयकमा छ । 

राष्ट्रिय मान्यताप्राप्त दल बन्नका लागि प्रत्यक्षतर्फ एक स्थान जिती समानुपातिकतर्फ तीन प्रतिशत मत ल्याउनुपर्ने नयाँ व्यवस्था गरिएको समिति सदस्य रामेश्वर फुयाँलले बताए ।  यसैगरी मतदाताले कसैलाई पनि मत दिन्न भन्ने व्यवस्थामा धेरै सांसदले असहमति जनाएपछि यसलाई विधेयकबाट हटाइएको छ । दुई वा दुईभन्दा बढी दलले एउटै चुनाव चिह्न लिएर संयुक्त रुपमा चुनाव लड्न सक्ने व्यवस्था पनि विधेयकमा छ ।
