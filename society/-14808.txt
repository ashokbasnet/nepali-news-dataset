सुराक पछ्याउँदा बाइकसहित पाँच पक्राउ

काठमाडौं । सुराकको आधारमा पछि लागेको प्रहरीले बेग्लाबेग्लै स्थानबाट पाँच जनालाई नियन्त्रणमा लिएर कारवाही थालेको छ। सुराककाे आधारमा प्रहरीले रेड पाण्डाको छाला तस्करी गर्ने गिरोह नै पक्राउ गरेको हो। मोटरसाइकलसहित बेग्लाबेग्लै स्थानबाट उनीहरुलाई पक्राउ गरिएको प्रहरीले जानकारी दिएको छ।

नुवाकोट खोलेगाउ घर भएका २३ बर्षीय राम कुमार तामाङ, नुवाकोट गुर्जुभन्ज्याङ घर भएका ४३ बर्षीय  सन्तोष तामाङ, नुवाकोट उर्लेनी– ७ घर भएका २७ बर्षीय अशोक तामाङ, २० बर्षीय नबिन तामाङ र उर्लेनी–५ घर भएका १६ बर्षीय शिव तामाङ पक्राउ परेकाहुन्।

महानगरीय प्रहरी बृत्त बालाजुबाट खटिएको प्रहरी टोलीले सोमबार मनमैजु शिवनगर र तार्केश्वर नगरपालिकाको नयाँपुलबाट राम कुमार र सन्तोषलाई १ थान रेड पान्डाको छाला तथा बा ३४ प ६६८१ नम्वरको मोटरसाइकलसहित पक्राउ गरेको हो। अशोक, नबिन र शिवको टोली पनि थप १ थान रेड पान्डाको छालासहित पक्राउ परेका हुन्।

प्रहरीले यसबारे अनुसन्धान भैरहेको र यो गिरोहमा संलग्न अन्यको खोजी भैरेको जनाएको छ।
