टेलिफोन सेवा सुधार नभए नेपाल टेलिकमलाई कारबाही गरिने

काठमाडौँ। सरकारले आगामी कार्तिक मसान्त भित्र टेलिफोन सेवा सुधार नभए नेपाल टेलिकम प्रशासनलाई कडा कार्वाही गर्ने चेतावनी दिएको छ । 
सरकारका प्रवक्ता एवम् सूचना तथा संचारमन्त्री मोहनबहादुर बस्नेतले टेलिकम डुबाउने काम टेलिकम भित्रकै कर्मचारीहरुबाटै भए, नभएको अनुगमन गरी कार्वाही गर्न आफू लागि परेको पनि स्पष्ट पारे।

उनले टेलिकम भित्रैबाट संस्थालाई डुबाउने काम हुने गरेको पाइए जो कोहीलाई पनि कार्वाही गर्न आफू बाध्य हुनेपनि सचेत गराए। बुधबार नेपाल टेलिकमका प्राविधिकहरुको काठमाडौंमा आयोजित अन्तरक्रिया कार्यक्रमलाई सम्बोधन गर्दै मन्त्री बस्नेतले टेलिकमको ठेक्का पट्टाको काम लिने तर नगर्ने कम्पनीहरुको सम्झौता रद्द गर्ने चेतावनी पनि दिए।

मन्त्री बस्नेतले कर्मचारीहरुले एक ढिक्का भएर निश्वार्थ भावका साथ काम गरे टेलिकम मुलुककै समृद्ध संस्था हुने र त्यसले मुलुकलाई आर्थिक रुपमा सबल बनाउने विश्वास पनि व्यक्त गरे। उनले केही कर्मचारी टेलिकम डुबाउने खेलमा लागि परेको आरोप पनि लगाए।
