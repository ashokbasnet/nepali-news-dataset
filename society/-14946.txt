केयु स्कुलअफ आट्र्स मीट एण्ड ग्रीट-२०१७ आयोजना हुँदै

काठमाडौँ। काठमाडौँ विश्वविद्यालय केयुको सात स्कुलहरुमध्ये स्कुल अफ आट्र्सको एक दिवसीय कार्यक्रम केयु स्कुलअफ आट्र्स मीट एण्ड ग्रीट–२०१७ आयोजना हुँदैछ । उक्त कार्यक्रम भाद्र २५ गते आइतबार स्कुलकम्पलेक्स, हात्तिवन, ललितपुरमा आयोजना हुन लागेको आयोजनकले जनाएको छ । 

कार्यक्रममा स्कुल अफ आट्र्समा अध्ययनको अभिलाशा राख्ने विद्यार्थीहरु जम्मा हुने अपेक्षा गरिएको छ । जहाँ उनीहरु स्कुलमा उपलब्ध कार्यक्रम र तीनको व्यावसायिक बजारमा रहेको महत्वबारे जानकारी हासिल गर्न सक्नेछन् । अध्यापकहरुसँग समेत छलफल र सल्लाहको अवसर उपलब्ध गराउने मेलाबाट विद्यार्थीहरुको लागि आफ्नो उच्च शिक्षाको उत्कृष्ठ निर्णय लिन सघाउने अपेक्षा गरिएको छ ।

“काठमाडौं विश्वविद्यालयले सधैव सामाजिक विज्ञानलाई प्रबद्र्धन गर्दै त्यसको लागि उत्कृष्ठ वातावरण तयार पार्न क्रियाशिल छ,” स्कुलका डिन डा. सागरराज शर्माले भने । “पछिल्ला बर्षमा उल्लेख्य मात्रामा विद्यार्थीहरु पाइराखेता पनि यतिखेर हामीले हाम्रा कोर्सहरुबारे धेरैभन्दा धेरैले थाहा पाउन भन्ने उद्देश्यबाट अघि बढिराखेका छौं । जसले गर्दा हामीले अझ खारिएका र विविधतापूर्ण क्षेत्रका विद्यार्थी पाउनेछौं भने विद्यार्थीले समेत केयुभित्र थुप्रै विकल्पहरु पाउनेछ ।”

शर्माका अनुसार यस उद्देश्यका लागि मीट एण्ड ग्रीट कार्यक्रम निकै सहयोगी हुनेछ । आइतबारको कार्यक्रममा आउने विद्यार्थीहरुले आफ्ना रुचिका कोर्सबारे विस्तृत परामर्श पाउनेछन् ।

स्कुल अफ आट्र्सको एउटा अंश सेन्टर अफ आर्ट एण्ड डिजाइनले आफ्ना कामहरु प्रदर्शनीमा राख्नुका साथै शिक्षक र विद्यार्थीका लाइभ पोट्रेटका नमूना सत्रहरु हुनेछन्। स्कुलकै संगीत विभागले लाइभ म्युजिक प्रस्तुत गर्नेछ । मिडिया अध्ययनका विद्यार्थीहरुले आफ्ना श्रव्य—दृश्य कामहरु प्रदर्शन गर्नेछन्।

आगन्तुक विद्यार्थीका लागि केयु स्कुल अफ मेडिकल साइन्सेसको सहयोगमा निःशुल्क स्वास्थ जाँच समेत हुनेछ । यो कार्यक्रम, साउनमा आएको बाढिबाट ठूलो क्षति झेलेको केयु स्कुल अफ आट्र्स अब सामान्य अवस्थामा फर्किरहेको जानकारी दिने अवसरको रुपमा समेत लिइएको छ ।

कक्षाहरु अहिले निर्वाद रुपमा चलिराखेको र भविष्यमा हात्तिवन कम्प्लेक्सलाई अझ बलियो र अनुकुल पुर्वाधारमा सञ्चालन गर्ने योजनाहरु भइराखेका छन्। केयु स्कुल अफ आट्र्स सन्१९९६ मा संगीत विभागसाथ स्थापना भएको थियो । अहिले यसले चार बर्षे स्नातकमा अर्थशास्त्र, मिडिया अध्ययन, कम्युनिटी डेभलपमेन्ट, ललितकला र संगीतजस्ता व्यापक दायराका कार्यक्रमहरु समेटेको छ ।

अर्थशास्त्रको स्नातक कार्यक्रमले विद्यार्थीलाई यसका सिद्धान्त र इतिहासदेखि तथ्यांक विश्लेषणका विशिष्ठ सीपसँग जोड्ने काम गर्छ । अर्थशास्त्रलाई नीतिगत मुद्दा र वास्तविक जीवनका समस्यामा प्रयोग गर्नेदेखि लिएर व्यवस्थापन, सुशासन, शिक्षा, नीजि क्षेत्र र अन्तर्राष्ट्रिय संगठनहरुमा करिअरको लागि योग्य बनाउँछ ।

मिडिया अध्ययनको स्नातक कार्यक्रमले सञ्चार संस्थाहरु, मिडिया सहायता सेवा, विज्ञापन र सार्वजनिक सम्बन्ध राख्ने उद्योग, शैक्षिक संस्था, सहायता नियोगहरु, सूचना प्रविधि र प्राज्ञिक क्षेत्रका लागि समय सुहाउँदो जनशक्ति उत्पादन गर्छ । त्यसैगरी, कम्युनिटी डेभलपमेन्ट विभागले ग्रामिण, शहरी, स्थानिय, क्षेत्रिय र विश्व परिवेशमा समाज विकासको ज्ञान बोध गराउनुका साथै त्यसका मुख्य पक्षसँग सम्बन्धित आलोचनात्मक सीपहरु विकास गर्छ ।

काठमाडौं विश्वविद्यालयस्थित आर्ट एण्ड डिजाइन सेन्टरले विद्यार्थीहरुलाई उनीहरुले रोजेको सिर्जनात्मक विधामा काम गर्न योग्य बनाउँछ । साथै यस ब्याचलर अफ फाइन आर्टस्कार्यक्रमले पढाइ सकिए लगत्तै अन्यत्र स्नातकोत्तर गर्न चाहनेहरुलाई समेत सफलता हासिल गर्न सघाउँछ । यस कार्यक्रमले स्टूडीयो सम्बन्धी बृहत्तर अभ्यास तथा आधारभूत सीपहरु बारे विज्ञ बनाउँछ ।

ब्याचलर इन म्युजिक कार्यक्रमले नेपालको साँस्कृतिक संगीतलाई पढाई अभ्यास, अभिलेखिकरण, सञ्चार र सिर्जनात्मक अभ्यासबाट बचाउने लक्ष्य राख्छ । यसले सार्वजनिक तथा नीजि क्षेत्रलाई संगीत प्रस्तुतिका कार्यक्रमहरु गर्न संगीतका विद्यार्थीहरुको योगदान तथा रेकर्डिबको समेत व्यवस्था मिलाउन मद्दत गर्दछ । स्नातकोत्तरतर्फ भने स्कुलले विकास अध्ययन र मानव तथा प्राकृतिक स्रोत व्यवस्थापनका कोर्षहरु सञ्चालन गरिराखेको छ जसमा पीएचडि कार्यक्रमहरु समेत छन्।
