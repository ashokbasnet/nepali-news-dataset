यातायात व्यवस्था विभागको चेतावनी: टिकट बुकिङ नखोल्नेलाई कारवाही गर्ने

काठमाडौँ। यातायात व्यवस्था विभागले टिकट बुकिङ नखोल्ने व्यवसायीलाई कारवाही गर्ने चेतावनी दिएको छ। 
पुर्व सहमति विपरित टिकट बुकिङ नखुलाएर भाडामा बार्गेनिङ गर्ने काम गरे त्यस्ता सवारी संचालकलाई कारवाही गरिने जनाएको हो।

बडा दशैको अवसरमा यात्रुहरुलाई सहज यात्राको अवसर जुटाउनका लागि सरोकारित निकायका प्रतिनिधि सहितको बैठकले २२ गते देखि टिकट बुकिङ खुलाउने निर्णय गरेको थियो।

तर सहमति विपरित बस व्यवसायीले टिकट बुकिङ नखुलाएपछि विभागले कारवाही गर्ने तयारी गरेको हो। विभागका प्रवक्ता डाक्टर टोकराज पाण्डेले टिकट बुकिङ खुल्ला नगर्ने व्यवसायीलाई सवारी तथा यातायात व्यवस्था ऐन २०४९ अनुसार कारवाही गरिने बताए।

दशैका लागि राजधानीबाट बाहिर जाने यात्रु सहज ढंगले गन्तव्यमा पुगुन भन्ने उद्देश्य सहित हरेक बर्ष व्यवसायीले अग्रिम टिकट बुकिङ खुलाउने गर्दछन्। तर अहिले भने व्यवसायीले भाडा, सडक तथा सवारी साधनमा छतको प्रयोग गर्न पाउनुपर्ने लगायत माग गर्दे टिकट बुकिङ खुलाएका छैनन्। यातायात व्यवसायी डिल्ली भुसाल आफुहरुको माग जाहेज भएको भन्दै सडक सुधारको प्रत्याभुति राज्यले गर्नुपर्ने तर्क गरे।

राजधानीबाट बाहिर जाने मुख्य नाका मुग्लिङ नारायणगढ सडक खण्डमा रात्रीकालिन समयमा सवारी संचालनमा रोक लगाएपछि गन्तव्यमा पुग्न समय लाग्ने लगायत समस्याले टिकट बुकिङ खुल्ला गर्न नसकिएको उनले बताए।

व्यवसायीले सार्वजनिक यातायातमा छत प्रयोग गर्ने व्यवस्था गर्नुपर्ने अडान पनि लिदै आएका छन्। व्यवसायी भुसालले बाटो र छतको कुरा मिले छिट्टै टिकट बुकिङ खुल्ने दाबी गरे।

अध्ययन र कामका सिलसिलामा राजधानी बस्दै आएकालाई दशैमा घर जान सहज होस् भन्ने उद्देश्य साथ हरेक बर्ष व्यवसायीले टिकट बुकिङ खुलाउने गर्दछन्। टिकट बुकिङ अग्रिम खुल्ला गरेपनि प्रत्येक बर्ष व्यवसायीबाट यात्रुहरु ठगिने घटनामा पनि न्युनिकरण हुन सकेको छैन।
