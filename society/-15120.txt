८ जनाको घटनास्थलमै मृत्यु, कसैको टाउको गायब, कोही उछिट्टिए ५० मिटर टाढा

बुटवल। भारतबाट बुटवलतर्फ जाँदै गरेका नेपाली सवार रहेको कार र भारतीय ट्यांकर एक आपसमा जुध्दा ८ जनाको घटनास्थलमै मृत्यु भएको छ । मृत्यु हुनेहरु अधिकांश नेपाली रहेको बताइएको छ । मृत्यु हुने सबैको सनाखत भएको छैन । 

भारतको महाराजगंज जिल्लाको पुरंदरपुर थाना क्षेत्रमा ट्यांकर र कार ठोक्किएको हो । ७ जनाको घटनास्थलमै र १ जनाको उपचारको क्रममा मृत्यु भएको हो । ३ जना घाइते छन् । उनीहरुलाई नजिकैको अस्पतालमा भर्ना गरिएको समाचार छ । गोरखपुरबाट जाँदै गरेको ट्यांकर र गोरखपुरतर्फ आउँदै गरेको कार ठोक्किएको हो । गोरखपुर सुनौली नेशनल हाइवेमा दुर्घटना भएको बताइएको छ । 

पुरंदरपुर थानाध्यक्ष रामपालका अनुसार ३० वर्षका प्रकाश चौधरी, २८ वर्षका उमेश चौधरीको मृत्यु भएको छ । दुवैले भारतको लद्दाखमा काम गर्थे । एक शवको पहिचान जगत बहादुर अधिकारीको रुपमा भएको जनाइएको छ । ट्यांकर ड्राइभर मादकपदार्थ सेवन गरेको अवस्थामा भएको बताइएको छ । उनलाई गिरफ्तार गरिएको छ ।
