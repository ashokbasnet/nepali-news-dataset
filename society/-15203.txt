आठ दिनदेखि वेपत्ता कायस्थलाई प्रहरीसहितको टोलीले खोज्दै जाँदा...

तनहुँ । गत भदौ १९ गते सोमबारदेखि हराएका भनिएका व्यास नगरपालिका वडा नं ३ स्थित रुचन खाजाघर सञ्चालक चन्द्रकुमार कायस्थका जेठा छोरा कृष्ण कायस्थ सोमबार साँझ मृतावस्थामा फेला परेका छन्। 

देवघाट गाउँपालिका वडा नं ५ स्थित त्रिशूली नदी मिसिएको स्थान नजिकै बगाई भन्ने स्थानमा नदीमा तैरिरहेको अवस्थामा कायस्थ मृतावस्थामा फेला परेका हुन्। 

कायस्थसँगै पौडी खेल्न गएका चारजना युवालाई प्रहरीले नियन्त्रणमा लिई आवश्यक अनुसन्धान गरिरहेको जिल्ला प्रहरी कार्यालय, तनहुँले जनाएको छ। 

सँगै पौडी खेल्न गएको अवस्थामा घरपरिवारमा कुनै पनि जानकारी नगराएको र छोराको मोबाइल साथमै राख्नुजस्ता कारणले पनि कर्तव्य गरेको भन्दै पीडित पक्षले प्रहरीमा ठाडो उजुरी जाहेरी गरेका थिए। 

स्थानीयवासी, आफन्त र नेपाल प्रहरीसहितको टोलीले खोज्दै जाँदा उक्त स्थानमा शव फेला परेको घटनास्थलमा पुगेका जिल्ला प्रहरी कार्यालयका प्रहरी नायब निरीक्षक मनोज पाण्डेले जानकारी दिए। 

शरीरको अवस्था चिनिनेखालको नभए पनि हातमा लगाएको सिक्रीबाट आफन्तले पहिचान गरेका थिए। शव परीक्षणका लागि दमौली अस्पतालमा ल्याइने बताइएको छ। रासस
