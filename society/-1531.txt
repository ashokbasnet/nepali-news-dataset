बन्दका कारण कपिलवस्तु पूर्ण प्रभावित

कपिलवस्तु । सप्तरी घटनाको विरोधमा संयुक्त लोकतान्त्रिक मधेसी मोर्चाले आह्वान गरेको दुई दिने मधेस बन्दको दोस्रो दिन कपिलवस्तुको जनजीवन प्रभावित भएको छ ।

बन्दकर्ताले बिहानैदेखि तौलिहवा र आसपासका क्षेत्रमा प्रदर्शन गरिरहेका छन् । बन्दका कारण जिल्लाको पूर्व–पश्चिम राजमार्ग पूर्णरुपमा ठप्प रहेको छ । यसैगरी तौलिहवा जितपुर, कृष्णनगर चन्द्रौटा, तौलिहवा लुम्बिनी सडकखण्डमा यातायातका साधन चल्न सकेका छैनन् ।

बन्दकर्ताहरुले प्रमुख ठूला तीन दल विरोधी नारावाजी गर्दै सदरमुकाम तौलिहवामा जुलुस प्रदर्शन गरेका छन् । बन्दका कारण तौलिहवा, कृष्णनगर, चन्द्रौटा, बहादुरगन्ज, महाराजगन्ज, पकडीलगायतका बजार पूर्णरुपमा बन्द छन् ।

मोर्चाको बन्दले दुवै दिन कृष्णनगर भन्सार कार्यालय र सुठौली छोटी भन्सार नाकाबाट आयात निर्यात कार्य ठप्प हुँदा राजस्व सङ्कलन हुन सकेको छैन । रासस
