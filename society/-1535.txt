बर्गिय मुक्तिपछि मात्रै महिला मुक्ति : चन्द

रुपन्देही । बर्गिय मुक्तिपछि मात्रै महिला मुक्ति हुने एक कार्यक्रमका वक्ताहरुले बताएका छन् । नेपाल कम्युनिष्ट पार्टीको महिला मोर्चा अखिल नेपाल महिला संघ (क्रान्तिकारी) लुम्बिनी व्यूरोले आयोजना गरेको एक समारोहमा बोल्ने अधिकांश वक्ताहरुले महिलालाई चुलो चौकामा मात्रै सिमित नगरी समग्र पक्षबाट मुक्ति दिलाउन आवश्यक रहेको बताए ।

पार्टी कार्यालय रातो घरबाट निकालिएको राता झण्डासहितको -यालीले बुटवल परिक्रममा गरेपछि ट्राफिक चोकमा आयोजना गरिएको कोणसभामा बोल्दै नेपाल कम्युनिष्ट पार्टीका केन्द्रिय सदस्य तथा लुम्बिनी व्यूरो ईन्चार्ज चन्द्रबहादुर चन्दले १९६७ बाट सुरु भएको महिला मुक्ति आन्दोलनले १०७ बर्ष पार गरेपनि आम महिलाहरुको अवस्था भने उस्तै रहेको बताए ।

केही दलाल राज्यसत्ताको प्रमुख बनेपनि आम महिलाहरुले भने आफ्नो जनजीविका परिवर्तन गर्न र समग्र मुक्ति प्राप्त गर्न नसकेको भन्दै उनले अब केही बर्षभित्रै महिला मुक्तिको लागी निर्णायक आन्दोलनको सुरुवात हुने समेत उद्घोष गरे ।

 कार्यक्रममा अनेमसंघ(क्रान्तिकारी)का केन्द्रिय सदस्य शारदा गिरी, नेकपा कपिलवस्तुका सेक्रेटरी संगम पुन, रुपन्देहीका सेक्रेटरी शरद ओली, अनेमसंघ (क्रान्तिकारी) नवलपरासीका अध्यक्ष सिर्जना भुषाल लगायतले शुभकामना तथा महिला मुद्धाको विषयमा गम्भीर बहस गर्न आवश्यक रहेको बताएका थिए । कार्यक्रमको सञ्चालन अनेमसंघ (क्रान्तिकारी) केन्द्रिय सदस्य तथा रुपन्देही अध्यक्ष कल्पना सुवेदीले गरेकि थिईन भने केन्द्रिय सदस्य तथा कपिलवस्तु अध्यक्ष रन्जु चौधरीले अध्यक्षता गरेकी थिईन् ।

कार्यक्रममा क्षितिज सास्कृतिक परिवारले विभिन्न क्रान्तिकारी सांस्कृतिक झलकहरु देखाएका थिए भने विभिन्न कवितामार्फत समेत महिला दिवसको सम्झना र महिला सहिदहरुलाई सम्मान समेत गरिएको थियो ।
