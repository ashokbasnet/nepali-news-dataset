पाँच उत्कृष्ट ट्रिपर तथा ट्रक चालकलाई नगदसहित सम्मान 

धादिङ । नेपाल ट्रिपर तथा ट्रक व्यवसायी समितिले राजमार्गमा राम्रोसँग ट्रक तथा ट्रिपर चलाउने पाँचजना चालकलाई रु २० हजार नगदसहित सम्मान गरेको छ। 

समितिले शनिबार नौबिसेमा ट्रिपर तथा ट्रक चालकलाई ट्राफिक जनचेतनासम्बन्धी राखेको प्रशिक्षण कार्यक्रममा पाँचजना उत्कृष्ट चालकलाई सम्मान गरेको हो। 

सम्मानित हुनेमा झङ्कबहादुर मगर, विष्णुवहादुर तामाङ, नवराज लामा, बाबुराम तामाङ र श्रीराम लामा रहेका छन्। देशका विभिन्न भागमा ट्रिपर तथा ट्रक चलाउने हजारौँ चालकहरुबाट १५५ चालकलाई छनोट गरिएको थियो। उक्त १५५ चालकबाट  गोलाप्रथा गरेर पाँच चालकलाई सम्मान गरेको हो। 

चालकलाई सम्मान तथा प्रशिक्षण दिँदै महानगरीय ट्राफिक प्रहरी महाशाखाका प्रमुख सर्वेन्द्र खनालले ट्राफिक क्षेत्रमा देखिएको समस्याको समाधानको मुख्य आधार नै चालक रहेको बताए । “सडकलाई अनुशासित र मर्यादित बनाउने काम चालकको हो, तपाईँहरु त्यो कार्यमा लाग्नुहोस्, सडकमा देखिएका समस्या समाधान हुन्छ,”–प्रमुख खनालले भने। 

उनले ट्राफिक प्रहरी र सवारी चालक दुश्मनको रुपमा भन्दा मित्रको रुपमा रहनुपर्ने बताए। “पहिला आफु सुध्रिएमात्र अरु सुध्रिन्छन् भन्ने परिपाटीको विकास गर्नु जरुरी छ,”खनालले भने। 

नेपाल यातायात व्यवसायी राष्ट्रिय महासंघका कार्यवाहक अध्यक्ष डोलनाथ खनालले सडकलाई अनुशासित र मर्यादित बनाउने प्रमुख काम नै चालकको भएको बताए। चालक अनुसाशित र मर्यादित भए दुर्घटनामा कमी आउने उनको भनाई थियो। अध्यक्ष खनालले नजिकिँदो चाडपर्वको समयमा बढी दुर्घटना हुने भन्दै सम्यम भएर सवारी चलाउन चालकलाई आग्रह गरे।

धादिङका प्रमुख जिल्ला अधिकारी श्यामप्रसाद भण्डारीले देशको राजधानी भित्रिने प्रमुख नाका धादिङ भएकाले यस क्षेत्रमा दुर्घटना अत्याधिक हुने गरेको बताए। “ ट्रिपर तथा ट्रक चालकको लापरबाहीका कारण पछिल्लो समय दुर्घटनाको संख्यामा वृद्धि भएको छ,”–प्रजिअ भण्डारीले भने। 

नेपाल यातायात व्यवसायी राष्ट्रिय महासंघका महासचिव सरोज सिटौलाले यातायात क्षेत्रमा देशको खर्बौँ लगानी रहेको भन्दै यसको सुरक्षाका लागि सरकारले आवश्यक पूर्वाधार बनाउनुपर्ने बताए। चालकप्रति इङ्गित गर्दै उनले भने, “तपाईँहरु अनुशासित र मर्यादित भएर सवारी चलाउनुहोस्, तपाईँहरुलाई परेको समस्या समाधान गर्न हामी तयार छौँ।”

समितिका अध्यक्ष गणेशलाल श्रेष्ठ, नेपाल प्रहरीका बाग्मती प्रमुख प्रहरी वरिष्ठ उपरीक्षक धीरेन्द्रप्रताप सिंहलगायतले सम्बन्धीत पक्षको सहकार्य भएको खण्डमा यातायात क्षेत्रमा देखिएका समस्याको समाधान हुने बताए।
