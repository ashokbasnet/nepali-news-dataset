चाँगुनारायणमा करेन्ट लागेर कामदारको ज्यान गयो

भक्तपुर । चाँगुनारायण नगरपालिका–४ नारायणटारमा करेन्ट लागेर आज एक कामदारको मृत्यु भएको छ। 

नारायणटारमा रहेको विद्युत्को ट्रान्सफर्मरमा अचानक विद्युत् चुहिएर नजिकै अनिल ढुंगानाको बनाउँदै गरेको ट्रसमा विद्युतीकरणको काम गर्दै गरेका सिन्धुपाल्चोक तौथली–५ का १९ वर्षीय सन्तोष श्रेष्ठको मृत्यु भएको हो। 

करेन्ट लागेर घाइते भएलगत्तै उपचारार्थ मध्यपुर अस्पताल लगिएकमा उपचारकै क्रममा उनको मृत्यु भएको र घटनाबारे अनुसन्धान भइरहेको महानगरीय प्रहरी परिषर भक्तपुरका प्रहरी नायब उपरीक्षक कृष्ण प्रसाईंले जानकारी दिए।

यसैबीच प्रहरीले जिल्लाका विभिन्न ठाउँमा उम्रिएका गाँजाको बोट आज नष्ट गरेको छ। सार्वजनिकस्थानमा उम्रिएका गाँजा लिन युवा आउने जाने गर्न थालेपछि ३९ जनाको प्रहरी टोलीले गाँजा फँडानी गरेको हो। 

प्रहरीले चाँगुनारायण नगरपालिका-९ स्थित खावा र ढुवाल गाउँ तथा मध्यपुर थिमि नगरपालिका–१ लोकन्थली मनोहराबाट नीलोपुल हुँदै हनुमन्ते खोला दोभानसम्म करिब दुई हजार गाँजा बोट फँडानी गरेको प्रसार्इंले जानकारी दिए।
