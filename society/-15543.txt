उपत्यकामा तीन चरणको सुरक्षा व्यवस्था

काठमाडौँ। महानगरीय प्रहरी परिसर, काठमाडौंले दसैं, तिहार र छठजस्ता चाडपर्वमा पूर्ण सुरक्षाको प्रत्याभूति दिलाउने गरी उपत्यकाको सुरक्षा व्यवस्था मिलाइएको जनाएको छ। 

परिसरका प्रमुख वरिष्ठ प्रहरी उपरीक्षक रविन्द्रबहादुर धानुकले दसैं, तिहार र छठमा अप्रिय घटना हुन नदिने गरी उपत्यकाको सुरक्षा व्यवस्था मिलाइएको जानकारी दिएका हुन्।

आईतबार काठमाडौंमा पत्रकार सम्मेलन गरी उनले उपत्यकाबाट चाड पर्वका लागि गन्तव्यतर्फ जाने यात्रुहरुलाई समेत पूर्ण सुरक्षाको प्रत्याभूति दिलाउन र कुनै पनि किसिमको अप्रिय र अपराधिक घटना हुन नदिन ३ चरणको सुरक्षा रणनीति तय गरी सोही अनुसार प्रहरीको योजनावद्ध परिचालन गर्न लागिएको पनि स्पष्ट पारे।

परिसरले चाडपर्वको अवसर पारेर हुने चोरी र अपराधका घटना हुन नदिन बसपार्क टिकट काउन्टरमा समेत सुरक्षाकर्मीहरुको व्यापक परिचालन गर्ने योजना बनाएको छ।

स्थानीय प्रशासनसँग समन्वय गरेर शान्ति सुरक्षाको अवस्था सुदृढ बनाउने पनि वरिष्ठ प्रहरी उपरीक्षक धानुकले बताए। प्रहरीले चाड पर्वकै अवसर पारेर बजार अनुगमनको कामलाई पनि तीव्रता दिएको छ।
