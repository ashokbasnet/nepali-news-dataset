मतदान चलिरहँदा मतदान केन्द्रमै गोली चल्यो, स्थिति तनावग्रस्त

रौटहट। रौतहटको मौलापुर नगरपालिका–३ को एक मतदान केन्द्रमा गोली चलेको छ । शान्तिपूर्ण रुपमा मतदान चलिरहँदा एकाएक दलका स्वयंसेवक कार्यकर्ताहरुबीच विवाद बढेपछि स्थिति नियन्त्रणमा लिन प्रहरीले गोली चलाएको हो । गोली चलेपछि मतदान प्रभावित भएको छ । आधा घण्टा मतदान रोकिएको मतदान अधिकृतले जानकारी दिएका छन् । माओवादी केन्द्र र संघीय समाजवादी फोरमका कार्यकर्ताहरुबीच झडप भएको हो । 
सोमबार विहान माओवादी केन्द्रले स्वयंसेवकको रुपमा मतदाता नामावलीमा नाम नभएको व्यक्तिलाई मतदान स्थलमा लगेको भन्दै संघीय समाजवादी फोरमले विरोध गरेपछि झडप भएको हो। स्थिति नियन्त्रणमा लिन प्रहरीले हवाई फायर नै गरेको थियो। स्थिति नियन्त्रणमा लिएर मतदानको वातावरण बनाउन हवाई फायर गरिएको सशस्त्र प्रहरी बलका डीएसपी खड्गराज पन्तले जानकारी दिए। 
माओवादीले रुकुमका पवनकुमार बोहरालाई मतदान केन्द्रमा प्रवेश गराएको भन्दै संघीय समाजवादी फोरमका कार्यकर्ताले विरोध जनाएपछि झडप भएको हो। प्रावि गम्हरिया पतौरा मतदान केन्द्र ख मा झडप हुनुअघि जम्मा २ सय ३३ मत खसेको थियो। झडपपछि आधा घण्टा स्थगित भएको मतदान सुरु भइसकेको निर्वाचन अधिकृत रवीन्द्रप्रताप शाहले जानकारी दिए।
