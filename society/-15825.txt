राजधानी भित्रिन लागेको बसको डिक्की खोतल्दा मन्त्री नै चकित

काठमाडौं। राजधानीमा जनताको स्वास्थ्यमाथि गम्भीर खेलवाड भएको पाइएको छ । यहाँ भइरहेको अनियमितता देख्दा मन्त्री नै चकित परेका छन् । मासुको प्रयोजनका लागि यहाँ मरिसकेका खसीबोका ल्याइएको पाइएको हो । अनुगमनका क्रममा यस्तो भेटिएको हो ।

पशुपन्छी विकास मन्त्री सन्तकुमार थारु नेतृत्वको अनुगमन टोलीले काठमाडौंको नागढुंगाबाट २८ वटा मरेको खसीबोका बरामद गरेको छ । आज नाकाहरुमा पशुपन्छीको आयातको अवस्था अध्ययन गर्न निस्किएका मन्त्री थारु नेतृत्वको टोलीले नेपालगञ्जबाट काठमाडौं आउँदै गरेको यात्रु बसको डिक्कीबाट २८ वटा मरेको खसीबोका बरामद गरेको हो ।

डिक्कीभित्रै १३ वटा ज्युँदो खसीबोका पनि भेटिएको मन्त्रीका स्वकीय सचिव रामु सिग्देलले जानकारी दिए । ति खसीबोका डिक्कीमा राखेर ल्याउँदा तापक्रम असन्तुलन र पर्याप्त अक्सिजनको अभावमा मरेको हुन सक्ने अनुमान गरिएको छ ।

दशैंमा काठमाडौंमा खसीबोकाको माग उच्च भएका बेला मरेका खसी बरामद भएको हो । यसरी मेरका खसीलाई मासुपसलहरुमा बेच्ने गरिएको आशंका गरिएको छ । यसअघि पनि नागढुंगाबाट पटक-पटक यस्ता मरेका खसी बरामद भएका थिए ।
