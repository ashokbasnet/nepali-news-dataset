वैदेशिक रोजगारमा जाने श्रमिकको संख्या घटाउँदै लैजानेः राज्यमन्त्री चौधरी

दाङ। श्रम राज्यमन्त्री डिल्ली चौधरीले वैदेशिक रोजगारमा जाने युवा श्रमिकको संख्या क्रमशः घटाउँदै लैजाने बताएका छन्।

नेपाली काँग्रेस तुलसीपुर–४ ले यहाँ आज आयोजना गरेको कार्यक्रममा उनले भने– “युवालाई मुलुकभित्र विभिन्न तालीम दिएर दक्ष जनशक्ति उत्पादन गरी स्वदेशमै रोजगारीको व्यवस्था गर्नका लागि सरकार अग्रसर भएको छ ।” 

राज्यमन्त्री चौधरीले भन्नुभयो, “दैनिक सयौँ युवा विदेशिन बाध्य छन्, नेपालमै सीपमूलक तालीम दिइ युवालाई यहीँ रोजगार दिन सकिन्छ, त्यसतर्फ सबै लाग्नुपर्छ ।” 

सरकारको पहिलो प्राथमिकता चुनाव भएको र प्रदेश एंव केन्द्रको चुनावमा सरकारले आफ्नो ध्यान केन्द्रीत गरेको उल्लेख गर्दै उनले संविधानको पूर्ण कार्यान्वयनसँगै देशमा आर्थिक विकास हुने बताए।
