बेपत्ता भएका एक युवा घर नजिकैको सडक छेउमा मृत भेटिएपछि...

रत्ननगर, चितवन। चितवनको भरतपुर महानगरपालिका–१४ सुन्दरबस्तीका एक युवा आज मृत फेला परेका छन्। 

जिल्ला प्रहरी कार्यालय चितवनका अनुसार २० वर्षीय शिशिर नेपाली आज घर नजिकैको सडक छेउमा मृत भेटिएका हुन्। उनी सोमबारदेखि हराइरहेका थिए। 

चितवनका प्रहरी नायब उपरीक्षक शिव शर्मा आचार्यले उनको शवलाई शव परीक्षणका लागि अहिले भरतपुर अस्पतालमा ल्याइएको जानकारी दिए।

आइतबार बढी मादक पदार्थ सेवन गरेको पाइएपछि सोमबार परिवारको निगरानीमा उनलाई घरमा राखिएको थियो। त्यही बेला परिवारलाई छलेर उनी बेलुकादेखि घरबाट हराएको परिवारको भनाइ उद्धृत गर्दै प्रहरी नायब उपरीक्षक आचार्यले जानकारी दिए। सडक छेउमा मृत भेटिएका उनको टाउको र कञ्चटमा चोटसमेत देखिएको आचार्यले जानकारी दिए।
