डा. गोविन्द केसी १३ औं पटक आमरण अनसनमा

काठमाडौँ। वरिष्ठ चिकित्सक गोविन्द केसीले १३ औं पटक  आमरण अनसन सुरु गरेका छन्। 

वरिष्ठ चिकित्सक केसीले संसदमा विचाराधिन चिकित्सा शिक्षा विधेयक तोडमोड गरेर पारित गर्न खोजिएको भन्दै पुनः आमरण अनसन सुरु गरेका हुन्।

यस अघि उहाँले दसैंको अवसर पारेर आमरण अनसन स्थगित गरेका थिए। प्रमुख तीन दलले मिलेर माफियामुखि ऐन जारी गर्न लागेकाले त्यसलाई रोक्न दसैं सकिएकै दिन विहिबार अपरान्हबाट आमरण अनसन सुरु गर्नु परेको वरिष्ठ चिकित्सक केसीले स्पष्ट पारे।

विहिबार आमरण अनसुन सुरु गर्नु अघि महाराजगंजस्थित शिक्षण अस्पतालमा पत्रकार सम्मेलन गरी उनले जनतामुखि र विद्यार्थीमुखि चिकित्सा शिक्षा ऐन ल्याउन दिइएको दवावको सरकारले सुनुवाई नगरेपछि पटक पटक आमरण अनसन बस्नु परिरहेको पनि स्मरण गराए।

वरिष्ठ चिकित्सक केसीले चिकित्सा क्षेत्रको समग्र सुधारको माग गर्दै १२ पटकसम्म आमरण अनसन बसिसकेका छन्। उनले चिकित्सा क्षेत्रको समग्र सुधारका लागि आफूले चालेको अभियानमा सदाझै साथ पनि सबैसँग आग्रह गरे।
