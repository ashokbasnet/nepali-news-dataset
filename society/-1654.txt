 चालकको लापरवाहीले  ७५ प्रतिशत  दुर्घटना

रुपन्देही । ७५ प्रतिशत दुर्घटना चालकको लापरवाही हुने गरेको  ट्राफिक प्रहरीले बताएको छ। पश्चिम क्षेत्रीय ट्राफिक प्रहरी कार्यालय बुटवलले गरेको पत्रकार सम्मेलन गरी कुल दुर्घटनाको ७५ प्रतिशत ५० प्रतिशत लापरवाही र २५ प्रतिशत तीब्र गतिका कारण   चालकको लापरवाहीले र ५ प्रतिशत पैदल यात्रुको कारणले हुने गरेको जानकारी गराइएको हो।

पश्चिमाञ्चल क्षेत्रीय ट्राफिक प्रहरी कार्यालय बुटबलले दिएको तथ्यांक अनुसार  अघिल्लो आर्थिक वर्षको तुलनामा चालु आर्थिक वर्षको माघ मसान्तसम्ममा दुर्घटनामा ४ दशमलव १ प्रतिशत कमी भएपनि मानिसको मृत्युमा १६ प्रतिशत बृद्धि भएको  तथ्याकमा उल्लेख  छ।

आर्थिक वर्ष २०७२/०७३ मा ८ सय ८२ दुर्घटना भएका थिए भने चालु आर्थिक वर्षको हालसम्म ८ सय ४६ वटा दुर्घटना भएका छन्। जसमा अधिकांश दुर्घटना  चालकको लापरवाही भएको पश्चिम क्षेत्रीय ट्राफिक प्रहरी कार्यालय बुटवलका प्रमुख प्रहरी उपरीक्षक कृष्णहरि शर्माले बताए।

चालकको लापरवाही,  तीव्र गतिमा सवारी साधन चलाउने तथा यात्रुको लापरवाही दुर्घटनाका प्रमुख कारण भएको उनको भनाइ थियो।
 पश्चिमाञ्चल क्षेत्रमा सवारीका साधन ४ लाख ९५ हजार ६ सय ५९ वटा दर्ता भएको बताउँदै ३ लाख ३९ हजार २ सय ९१ वटा मोटर साइकल मात्रै सडकमा गुड्ने बताए ।

त्यसमध्ये पनि राजमार्गमा ५२ प्रतिशत, शहरी सडकमा १९ प्रतिशत र ग्रामीण सडकमा २१ प्रतिशत दुर्घटना भएको  तथ्यांक ट्राफिक प्रहरीले प्रस्तुत गरेको थियो।

पहाडी क्षेत्रमा हुने दुर्घटना रोक्न नवलपरासीको दाउन्ने क्षेत्रमा ४८ र पाल्पामा ३१ वटा मिरर जडान गरिएको छ। मोडमा अर्को तर्फबाट आएको सवारी सजिलैसँग देख्न उक्त मिररको मद्दत गर्ने हुँदा दुर्घटना न्युनिकरण हुने प्रहरीको दावी छ।

 दुर्घटना रोकथामकालागि प्रहरीले चालक÷परिचालक, बिद्यार्थी, सर्वसाधारणलाई प्रशिक्षण, पर्चा पम्पलेट वितरण लगायतका  नचेतनामुलक कार्यक्रम गर्दै आएको छ । चालकले लापरवाही गर्ने प्रबृत्तिलाई निरुत्साहित गर्न र चालकलाई जिम्मेवार बनाउनका प्रहरीले लापरवाही तरिकाले सवारी चलाउने चालकको लाइसेन्समा प्वाल पार्ने, कार्यालयमा नै ल्याएर प्रशिक्षण गर्ने सम्मका कार्यक्रम सञ्चालन गरेको एसपी शर्माले बताए ।

आर्थिक रुपमा जरिवाना गरेर मात्रै चालकको बानी सुधार गर्न नसकिने वताउदै प्रहरी उपरिक्षक शर्माले भने, ‘मापसे अभियानको सिकाइ पनि हो, चालकलाई अलिकति दुःख दिने हो भने सुधार हुनसक्छ की भनेर लाइसेन्समा प्वाल पार्ने र कार्यालयमै ल्याएर प्रशिक्षण गर्न थालिएको छ।’ 

कानुनमा गल्ती गरेर दुर्घटना गराउने चालकलाई सर्वस्वसहित जन्मकैदको व्यबस्था छ । तर अहिलेसम्म दुर्घटना गराएर मानिसको ज्यान गएको छ भने १७ दिन थुनामा बसेर २ हजार रुपैयाँ धरौटीमा छुट्ने गरेका छन् ।

यसले पनि चालकले लापरवाही गरेर सवारी चलाउने र दुर्घटना गराउने गरेको उनको भनाइ छ।  ट्राफिक प्रहरीले यात्रुलाई झुण्डयाएर यात्रा गराउने, सडक बीचमै सवारी साधन रोकेर यात्रुलाई चढाउने र उतार्नेलाई पनि कारवाहीको दायरामा ल्याउने तयारी गरेको छ ।
