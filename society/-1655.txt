बन्दकर्ताद्वारा मोटरसाइकलमा आगजनी

सामाचार प्रतिनिधि तस्वीर 
विराटनगर। सप्तरी घटनाको विरोधमा संघीय गठबन्धले आज आह्वान गरेको नेपाल बन्दको प्रभाव पूर्वी नेपालमा बिहानदेखि परेको छ।

बन्दका कारण आज बिहानैदेखि सार्वजनिक यातायातका साधन महेन्द्र राजमार्गका साथै सहायक मार्गमा गुडेका छैनन्। विराटनगरमा छिटफुटरुपमा मोटरसाइकल गुडिरहेका छन्।

खासगरी विराटनगरमा दक्षिणी क्षेत्रमा मोर्चाका कार्यकर्ता ठूलो सङ्ख्यामा उत्रिएका छन् । बन्दको प्रभाव शिक्षण संस्थामा पनि परेको छ। बन्दकर्ताले बजारका साथै कलकारखाना बन्दको समेत आह्वान गरेका छन्।

यसैबीच, जिल्ला प्रहरी कार्यालय, मोरङले मोरङमा अहिलेसम्म कुनै अप्रिय घटना नभए पनि सुनसरीको दुहवीमा एउटा मोटरसाइकलमा आगजनी भएको जानकारी गराएको छ। बन्दकर्ताले आगजनी गरी भागेको र सो मोटरसाइकलको नम्बर खुल्न नसकेको बताइएको छ। रासस
