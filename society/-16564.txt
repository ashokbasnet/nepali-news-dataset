दिन दहाडै राजधानीमा गोली हानी निर्माण व्यवसायी महासंघ अध्यक्ष गौचनको हत्या

काठमाडौं। राजधानीमा दिनदहाडै गोली हानी व्यवसायीको हत्या भएको छ । निर्माण व्यवसायी महासंघ अध्यक्ष शरदकुमार गौचनको आज दिउँसो गोली हानी हत्या गरिएको हो । दिउँसो सवा तीनबजेतिर मोटरसाइकलमा आएका दुई सुटरले राजधानीको शान्तिनगरस्थित ओम शान्ति चोकमा गोली प्रहार गरी हत्या गरेका हुन् ।
गोली लागेपछि उपचारको लागि नजिकैको सिभिल अस्पताल लगिएको भएपनि डाक्टरले उनलाई मृत घोषणा गरेका थिए । सिभिल अस्पताल ल्याउँदैमा उनको मृत्यु भइसकेको अस्पतालले जनाएको छ । गौचनको शरीरमा तीनवटा गोली लागेको थियो । एउटा गोली मुटुमा, एउटा कलेजोमा लागेको थियो । अर्को पेटमा लागेको थियो ।
उनीमाथि गोली प्रहार गर्नेको खोजी भइरहेको प्रहरीले जनाएको छ । प्रहरीका अनुसार सवा तीनबजेतिर मोटरसाइकलमा आएका दुईजनाले गौचनमाथि गोली हानेका थिए । प्रहरीका अनुसार मोटरसाइकल चालकल गुलाबी रंगको हेलमेट र टिसर्ट लगाएका थिए ।
