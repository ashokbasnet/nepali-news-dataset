गौचनको हत्यामा संलग्नलाई कारवाही गर्न माग

काठमाडौं। नेपाल निर्माण व्यवसायी महासंघले अध्यक्ष शरदकुमार गौचनको हत्याबारे सत्यतथ्य छानवीन गरी दोषीमाथि कडा कार्वाही गर्न सरकारसँग माग गरेको छ। 

महासंघका महासचिव रामशरण देउजाले अध्यक्ष गौचनको हत्यामा संलग्नलाई सरकारले तत्काल पक्राउ गरी कार्वाही नगरे आन्दोलनमा जान बाध्य हुने चेतावनी दिए। सोमबार काठमाडौंको नयाँ बानेश्वरस्थित खरिबोटमा गोली हानी महासंघका अध्यक्ष गौचनको हत्या भएको थियो। महासचिव देउजाले मंगलबार भक्तपुरमा स्थानीय संचारकर्मीमाझ अध्यक्ष गौचनको हत्याबारे सत्यतथ्य छानवीन गरी दोषीमाथि कडा कार्वाही गर्न माग गरेका हुन्। 

महासचिव देउजाले अध्यक्ष गौचनको हत्यासँगै महासंघका अन्य पदाधिकारीलाई पनि अज्ञात नम्बरबाट चन्दा नदिए ज्यान मार्ने धम्की दिने गरेको खुलासा गर्दै सरकारसँग सुरक्षाको माग गरे। महासंघले हत्याको सत्यतथ्य बाहिर नआएसम्म अध्यक्ष गौचनको शव नबुझने निर्णय समेत गरेको छ। 

महासचिव देउजाले अध्यक्ष गौचनको हत्याराको खोजी कार्यलाई सरकारले तीव्रता दिएको उल्लेख गर्दै छिट्टै अपराधीहरु पक्राउ परी कार्वाहीको दायरामा आउने विश्वास पनि व्यक्त गरे।
