आम नागरिकको जीवनको रक्षा गर्न आयोगको ध्यानाकर्षण

काठमाडौँ। राष्ट्रिय मानव अधिकार आयोगले नेपाल निर्माण व्यवसायी महासङ्घका अध्यक्ष शरदकुमार गौचनको सोमबार गोली प्रहारबाट हत्या भएको घटनाप्रति गम्भीर ध्यानाकर्षण जनाउँदै तत्काल दोषीलाई यथाशीघ्र कारबाही गर्न सरकारसँग माग गरेको छ। 

आयोगका प्रवक्ता मोहना अंसारीले आज जारी गर्नुभएको प्रेस विज्ञप्तिमा घटनाको तत्काल प्रभावकारी अनुसन्धान गरी गौचनको हत्यामा संलग्न दाषीलाई यथाशीघ्र कानूनबमोजिम कारबाही गर्न र आम नागरिकलाई भयमुक्त वातावरणमा बाँच्न पाउने अधिकारको सुनिश्चित गर्न सरकारसँग आग्रह गरिएको छ। 

दिउँसै गोली हानी व्यक्ति हत्या हुनुले आम नागरिकमा असुरक्षाको अवस्था रहेको र सुरक्षा निकायलाई गौचनको ज्यान खतरामा रहेको जानकारी हुँदाहुँदै पनि सुरक्षा संवेदनशीतला कमजोर देखिएको आयोगले जनाएको छ। 

आयोगले राज्यका आफ्ना नागरिकको प्रभावकारी सुरक्षा गर्न नसकेको कारण नेपाल पक्ष राष्ट्र भएको नागरिक तथा राजनीतिक अधिकारसम्बन्धी संयुक्त राष्ट्रसंघीय महासन्धि, १९६६ को धारा ६ तथा नेपालको संविधानको धारा १६ द्वारा प्रदत्त जीवनको अधिकारको हनन गम्भीर विषयमा भएको आयोगका ठम्याइ छ।
