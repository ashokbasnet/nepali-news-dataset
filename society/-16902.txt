ठूलो परिमाणमा पटका बरामद

राजविराज। तिहार नजिकिँदै जाँदा भारतीय बजारबाट अवैधरुपमा ल्याउँदै गरेको ठूलो परिमाणको पटकासहित अवैध कपडा प्रहरीले सप्तरीको छिन्नमस्ताबाट बरामद गरेको छ। 

जिल्ला प्रहरी कार्यालयबाट खटिएको प्रहरी टोलीले आज चेकजाँच गर्ने क्रममा भारतबाट ल्याउँदै गरेको नागिन पटका, ठूलो सानो बुलेट र रकेट बम तथा अवैध पटकाजन्य वस्तु नियन्त्रणमा लिइएको प्रहरी उपरीक्षक मुकेशकुमार सिँहले बताए। करिब एक लाख ३० हजार मूल्य बराबरको पटका बरामद गरिएको प्रहरीले बताएको छ। 

यस्तै, सप्तरीको वोदेवर्साइन नपा–५, वोदेवर्साइनबाट लत्ताकपडा बरामद गरेको छ। इलाका प्रहरी कार्यालयबाट खटिएको प्रहरी टोलीले चेकजाँच गर्ने क्रममा भारतबाट भन्सार छली ल्याउँदै गरेको ३५ दोसल्ला, ३० लुङ्गी, सेन्डो भेस्ट २६० र गम्छा १६ थान गरी लाखौँ मूल्यको कपडा बरामद गरिएको प्रहरीले जनाएको छ। 

बरामद सामान आवश्यक कार्वाहीका लागि कुनौलीस्थित भन्सार कार्यालयमा बुझाइएको जिल्ला प्रहरी कार्यालय, सप्तरीले जनाएको छ।
