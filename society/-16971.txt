परम्पराको नाममा ‘नर्क’ भोग्न विवश छन् यी विधवाहरु, बाँच्दैछन् यस्तो जीवन

एजेन्सी। हाम्रो देशमा सती प्रथाको अन्त्य भएको झण्डै सय वर्ष पुग्यो । तर, आज पनि हिन्दू परम्पराको नाममा श्रीमान्को मृत्यु भएपछि महिलाहरुले आफ्नो जीवन खुलेर बाँच्ने अधिकार गुमाउनु परेको छ । श्रीमान्को मृत्युपछि घरबाट निकालिएका केही महिला सडकमा भिख माग्न विवश भएका छन् । केही महिलाले विधवा आश्रममा शरण लिएका छन् । 

सन् २००५ मा नोबेल शान्ति पुरस्कारका लागि प्रस्तावित मोहिनी गिरीले महिला अधिकारको लागि आवाज उठाउँदै आएकी छिन् । उनले संयुक्त राष्ट्रसंघले चलाएको एउटा कार्यक्रममा विधवाहरुको समस्या प्रस्तुत गरेकी छिन् । उनले भारतमा गरेको अध्ययनको रिपोर्ट राष्ट्रसंघमा राखेकी थिइन् तर नेपाल र भारतको संस्कृति लगभग मिल्दोजुल्दो भएकोले यी समस्या नेपालमा पनि उस्तै छन् । 

उनका अनुसार यहाँ विधवा हुनु कथित तल्लो जातिमा भन्दा माथिल्लो भनिएका जातिहरुमा मृत्युसमान हुन्छ । श्रीमान्को मृत्युको जिम्मेवार महिलालाई नै मानिन्छ । सती प्रथा सकिएपछि महिलाले आफ्नो जीवन श्रीमान्को चितासँगै अन्त्य गर्नु त पर्दैन तर परम्पराको नाममा नरकको जीवन भोग्नुपर्छ । दुई हजार वर्ष पहिले लेखिएका ग्रन्थका आधारमा विधवाहरुलाई अनेक यातना दिइन्छ उनीहरुबाट उनीहरुको खुसी खोसिन्छ । यहाँ विधवाहरुलाई लसुन, प्याज, माछा मासु खानबाट बञ्चित गरिन्छ । यसको कारण निकै विचित्र छ । लसुन प्याज खाएपछि महिलाभित्र यौन इच्छा जाग्छ र विधवा भएपछि यस्तो सोचाइ आउनु पनि पाप हो ।
