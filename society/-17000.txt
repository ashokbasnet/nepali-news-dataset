बालकमाथि बन्दुक प्रहार गर्ने तीन अभियुक्त सार्वजनिक

सल्लेरी, सोलुखुम्बु। भरुवा बन्दुक प्रहार गरेको घटनामा संलग्न तीन जना अभियुक्तलाई आज सार्वजनिक गरेको छ। 

जिल्ला प्रहरी कार्यालय सोलुखुम्बुले पत्रकारसम्मेलन गरी उनीहरुलाई सार्वजनिक गरेको हो। 

सार्वजनिक हुनेमा दूधकौशिका गाउँपालिका–९ का २८ वर्षीय धनबहादुर तामाङ, ४६ वर्षीय आसना तामाङ र २० वर्षीय बुद्धलाल तामाङ छन्। तीनै जना अभियुक्तलाई शनिबार प्रहरीले पक्राउ गरेका थिए। 

दूधकौशिका गाउँपालिका–३, लोखिम निवासी कमल राईका १३ वर्षीय छोरा टंकराम गोठमा बस्दै आएको र गोठ नजिकै ओखर टिप्न गएको बेला गोली प्रहार गरी घाइते बनाएका थिए। सो घटनामा संलग्न तीनै जनालाई अवैध बन्दुक र गोलीसहित शनिवार प्रहरीले पक्राउ गरेको थियो। 

पक्राउ परेकालाई सोलुखुम्बु जिल्ला अदालतमा पेश गरी म्याद थप गरेर अनुसन्धान भइरहेको प्रहरीले जनाएको छ। 

उनीहरुमाथि ज्यान मार्ने उद्योग र हातहतियार खरखजनाअन्तर्गत मुद्दा चलाइएको छ। घाइते बालकलाई आइतबार नै काठमाडौँ पु–याई त्रिवि शिक्षण अस्पतालको सघन उपचार कक्षमा उपचार भइरहेको छ।
