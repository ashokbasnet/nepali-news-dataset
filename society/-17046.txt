"डाक्टर र राजनीतिककर्मीले कहिल्यै गल्ती गर्नु हुंदैन"

डाक्टर र राजनीतिककर्मीले कहिल्यै गल्ती गर्नु हुंदैन,
बाबुराजा चित्रकार, युवा नेता तथा प्रत्यासी ललितपुर क्षेत्र नम्बर २, नेपाली कांग्रेस

विश्वको सबै भन्दा पुरानो प्रजातन्त्र बेलायतको हो । त्यही मोडलको प्रजातान्त्रिक व्यवस्था नेपालमा पनि ६ दशक मात्र कट्न लागेको छ । त्यस बिचमा ३० वर्ष निरंकुश पञ्चायती व्यवस्था चल्यो । त्यसैले नेपालमा हामी प्रजातन्त्रको अभ्यासमै छौ भन्दा हुन्छ । २०४६ र ०६२/६३ को जनआन्दोलन पछि अझ संघीय लोकतान्त्रिक गणतन्त्र आईसकेपछि शासन सत्ता जनताको हातमा आई सकेको छ ।  राजतन्त्रको अन्त्य भएको छ । नेपालको पछिल्लो परिवर्तनलाई संस्थागत गर्न र नेपालको संविधान २०७२ लाई कार्यान्वयन गर्न तीन तहको निर्वाचन अनिवार्य थियो । लोकतन्त्रलाई गाउँगाउँ पु¥याउने पहिलो खुडकिलो स्थानीय तह निर्वाचन सम्पन्न भईसकेको छ ।

अब संघीय प्रतिनिधि सभा (केन्द्र) र प्रान्त(प्रदेश)को निर्वाचन नजिकिदै छ । हिजोको चुनावी क्षेत्र परिवर्तनका कारण दलहरुलाई उम्मेदवार छान्न हम्मेहम्मे परिरहेको छ । अझ कम्युनिष्ट गठबन्धन र लोकतान्त्रिक गठबन्धनले पछिल्लो राजनीतिक घटनाक्रम तिब्र ध्रुविकरण चलिरहेको अवस्था छ । हिजोको जस्तो पार्टीगत, व्यक्तिगत नातावाद, आफ्नो मान्छे नचल्ने हुनाले सबै पार्टी भित्र हल्लीखल्ली चलिरहेको छ । तर पुरानो पार्टी र देशको हरेक राजनीतिक आन्दोलनको नेतृत्व गरेको नेपाली काँग्रेस अभिभावकत्व काम गर्न जुटिरहेको छ । पछिल्लो राजनीतिको ध्रुविकरणसँग नआत्तिनु आफ्नो नेता, कार्यकर्ता र देश विदेशमा रहेका शुभ चिन्तकहरुलाई आग्रह गरिरहेको छ । र नजिकिदै गरेको निर्वाचनका लागि उम्मेदवार चयन गर्न कस्सीरहेको छ । हाम्रालाई होईन, राम्रालाई,पार्टीमा पसिना बगाएका र पपुलर उम्मेदवार चयनमा जुटिरहेको छ । त्यसै पृष्ठभूमिमा ललितपुर काँग्रेसले ललितपुर क्षेत्र नम्बर २ बाट संघीय प्रतिनिधि सभा (केन्द्र) को लागि युवा नेता तथा नेविसंघका पुर्व सहमहामन्त्री बाबुराजा चित्रकारको नाम पनि सिफारिस गरेको छ । यसै शिलसिलामा उनीसँग गरिएको कुराकानीको संक्षिप्त अंशः

ललितपुर क्षेत्र नम्बर —२ मा तपाईको नाम पनि सिफारिस गरिएको रहेछ नि ?
हो, ललितपुर काँग्रेसले मेरो मुल्याङकन गर्दै विस्वास गरेको अवस्था हो । त्यसका लागि म तयार र सक्षम दुवै छु ।
प्रत्यक्षमै दाबी गर्नु भएछ, शारिरीक अवस्था (पोलियो रोगका कारण ५ वर्षकै उमेरमा दाहिने खुट्टा गुमेको) ले दिन्छ त ?
शारीरिक अवस्थाकै कारण केही पनि गर्न सक्दिन भन्ने कहिल्यै लागेर । जहिल्यै जुझारु तवरले अघि बढे । पार्टीले दिएको जुनसुकै भूमिका निभाएं । पार्टीले पनि कहिल्यै मेरो शारीरिक अवस्था कै कारण कुनै प्रश्न गरेन । जुनसुकै जिम्मेवारी दिन्थ्यो र मैले सफलता पुर्वक कार्य सम्पन्न गरेको छु । त्यसैले मेरो अवस्थाकै कारणले कुनै असर गर्दैन र टिकट नपाउने स्थिति पनि छैन । पार्टी नेतृत्वले मलाई विस्वास गर्नेमा म ढुक्क छु । 

उम्मेदवारको नाम कस-कसको सिफारिस भएको छ ?
चन्द्र महर्जन,बाबुराजा चित्रकार (म) युवा सशक्त उम्मेदवार र रामकृष्ण चित्रकारको नाम सिफारिस भएको छ ।

पार्टी नेतृत्व तहका नेताहरुलाई भेटिरहनु भएको होला, तपाईको उम्मेदवारी दावीलाई के भन्नु हुन्छ ?
उहाँहरुले सकारात्मक हौसला प्रदान गर्नु भएको छ । म गणेशमान सिंह केन्द्रको अध्यक्ष समेत रहेको छु । उक्त संस्था मार्फत मैले धेरै सामाजिक काम गरेको छु । नेविसंघको सशक्त नेतृत्व र ललितपुरको काँग्रेस राजनीतिमा समेत निरन्तर छु । त्यसैले मेरो दावी स्वाभाविक छ । एक त म ललितपुर महानगरको मेयरको प्रबल दाबेदार समेत थिए । अर्को भनेको कृष्णप्रसाद भट्टराई, योगप्रसाद उपाध्यक्ष, ओमकार प्रसाद श्रेष्ठ र बासु रिसाल पछि ललितपुरबाट राष्ट्रिय स्तरको नेता जन्मेको अवस्था छैन । त्यसलाई क्यास गर्ने पक्षमा म निरन्तर लाग्ने छु ।

मैले फेरी पनि प्रश्न गरे, शारीरिक अवस्था एउटा रह्यो, चुनावी क्षेत्रका जनताले तपाईलाई किन जिताउने ?
अझ म तपाईलाई  प्रस्ट पार्छुकी राजनीति र स्वास्थ्यमा कहिल्यै खेलवाड गर्नु हुँदैन । होला तपाईले प्रश्न गरे जस्तै मेरो अवस्था छ । तर त्यो कुराले म  कहिल्यै पछि हट्नु परेको छैन  र  हट्दिन पनि । जुनसुकै भूमिका निभाउन सक्ने म मा हिम्मत छ । त्यो हिम्मत कै कारण म यहाँ सम्म आईपुगेको हुँ । एउटा राजनीति कर्मी र एउटा डाक्टरले कहिल्यै गल्ती गर्नु हुँदैन । देशलाई आमुल परिवर्तन गर्ने राजनीतिले नै हो । एउटा बिरामीलाई स्वस्थ बनाउने डाक्टरले  हो । त्यो डाक्टरले थोरै मात्र लापरबाही ग¥यो भने त्यो बिरामीको अवस्था के होला । त्यसैले राजनीतिमा पनि यो कुरा लागु हुन्छ । त्यसैले शारीरिक रुपमा स्वस्थ नेताहरुको राजनीति मात्र सफल हुन्छ भन्ने कुरालाई म खण्डन गर्छु ।
 मेरो चुनावी क्षेत्रका जनताले मलाई किन भोट हाल्ने भन्दा खेरी नेपाली काँग्रेसले हरेक राजनीतिक आन्दोलन, संविधानसभाबाट संविधान घोषणा र देशको पछिल्ला सबै परिवर्तन काँग्रेस बिना सफल भएन र यसको कार्यान्वयन पनि काँग्रेस बिना सम्भव छैन । अर्को चुनावी क्षेत्रलाई कस्तो बनाउने मैले पुरै प्लानिङ गरिसकेको छु ।

ललितपुर २ नम्बर क्षेत्रको भौगोलिक अवस्था र जनमतबारे बताई दिनोस न ?
२ नम्बर चुनावी क्षेत्र अन्तर्गत महानगर अन्तर्गत ६,७,८,९,११,१२,१५ र १६ वडाहरु पर्दछन भने महालक्ष्मी  नगरपालिका पुरै पर्छ । महानगरमा मेयर सहित अधिकांश वडाहरुमा काँग्रेसले जितेको अवस्था छ । २ नम्बर चुनावी क्षेत्रमा पर्ने वडाहरुमा काँग्रेसकै पल्लाभारी छ । महालक्ष्मी नगरपालिकामा हामीले मिहनेत गर्नुपर्ने अवस्था छ । स्थानिय निर्वाचनमा एमालेसँग थोरै मतले अधिकांश वडामा हारेको अवस्था भएको हुनाले त्यसलाई मजबुत बनाउन सक्ने अवस्था छ ।

बामगठबन्धन, प्रर्तिस्पर्धा र तालमेलबारे बताई दिनोस न ?
हेर्नुस, नेपाली समाज धेरै अघि बढिसकेको छ । त्यसैले वामगठबन्धनले त्यति ठुलो असर गर्छ जस्तो लाग्दैन । अर्को माओवादी केन्द्र र नेकपा एमालेको हिजोको शत्रुता र आजको गठजोड किन ? सबैले बुझिसकेका छन् यो देश र जनताको लागि नभई स्वार्थको लागि हो । त्यसैले काँग्रेसले उम्मेदवार छान्दा पसिना बगाएका, पपुलर, देश र जनताको पक्षमा साँच्चै इमान्दार रुपमा काम गर्न  सक्ने व्यक्ति खडा गर्न सक्नु पर्दछ । त्यसरी जान सकेको खण्डमा वाम गठबन्धनले असर पार्दैन । प्रर्तिस्पर्धाको कुरा गर्दा साँचो रुपमा भन्नुपर्दा उक्त गठबन्धन नै हो । हाम्रो तालमेलको कुरा गर्दा लोकतान्त्रिक गठबन्धनमा रहने सबै दलसँग हुन्छ । त्यसमा राप्रपा लगायत अरु दलहरु हुन्छन् ।
