लक्ष्मी पूजाको दिन देशको बिभिन्न ठाउँमा आगलागी हुँदा के कती क्षती भए?

काठमाडौं, कात्तिक ३ ।  चन्द्रागिरी नगरपालिका–९ टौखेल नयाँबस्तीस्थित युवराज कपास उद्योगमा बिहीबार विद्युत सर्ट भई आगलागी हुँदा रेडिमेट कपडा र अन्य कच्चा पदार्थहरू समेत जलेर नष्ट भई करीव १० लाख रुपैयाँ बरावरको धनमाल क्षति भएको छ ।

यसैगरी काठमाडौं महानगरपालिका–१६ बालाजु चोकस्थित कृष्ण प्रजापतिको मोटरपार्टस पसलमा मैनबत्तीबाट बिहीबार आगलागी हुँदा बिभिन्न किसिमका मोटरपार्टसहरु जलेर करीव २ लाख रुपैयाँ बराबरको धनमाल क्षति भएको छ ।

ललितपुरको  कुञ्जोसुम गाउँपालिका–२ शङखुुस्थित कल्पना बम्जनको घरमा दिपावलीको लागि बालिएको दियोबाट बिहीबार आगो सल्किन गई घर जलेर नष्ट हुँदा नगद १५ हजार, भाडाकुँडा, अन्नपात समेत गरी करीव ५ लाख रुपैयाँ वरावरको धनमाल क्षति भएको छ ।

ओखलढुङ्गाको सुनकोशी गाउँपालिका–८ भालदिप बस्ने हस्तबहादुर श्रेष्ठको घरमा बिहीबार बिद्युत लाईन सर्ट भई आगलागी हुँदा घर, अन्य सरसामान र नगद ३५ हजार ५ सय जलेर नष्ट भई करीव ९ लाख १८ हजार रुपैयाँ बराबरको धनमाल क्षति भएको छ ।

सर्लाहीको कबिलासी नगरपालिका–६ कबिलासी बस्ने मोहन रायको जमुनिया टोलमा रहेको किराना पसलमा बिहीबार पूजापाठ गरी मैनबत्ती बाली घर फर्केकोमा शुक्रबार पसल खोली हेर्दा पसलमा रहेको सम्पूर्ण सामान जलेर नष्ट भई करीव ६ लाख रुपैयाँ बराबरको धनमाल क्षति भएको पाइएको छ ।

यसैगरी सर्लाहीकै रामनगर गाउँपालिका–७ डुमरिया चोकस्थित सरोजकुमार रायको किराना पसलमा शुक्रबार  आगलागी हुँदा पसलका बिभिन्न सामानहरु जलेर करीव ८ लाख रुपैयाँ बराबरको धनमाल क्षति भएको छ ।

कपिलबस्तुको बिजयनगर गाउँपालिका–३ पथरदेहिया बस्ने ४५ वर्षीय झगरु कंहारको घरमा ताला लगाई घरपरिवार बाहिर सुतिरहेको अबस्थामा शुक्रबार एक्कासी आगलागी हुँदा घर, भाडाबर्तन, लत्ताकपडा, अन्नपात र नगद भारतीय रुपैयाँ ३५ हजार जलेर करीव ३ लाख ५६ हजार रुपैयाँ बराबरको धनमाल क्षति भएको छ । आगो निभाउने क्रममा उनकी श्रीमती ४३ वर्षीया राजकुमारी कंहार सामान्य जलेर घाइते भएकोले उपचारको लागि संजिबनी अस्पताल चन्द्रौटातर्फ पठाइएको छ ।

यसैगरी कपिलबस्तुकै बिजयनगर गाउँपालिका–६ बस्ने चण्डी भरको घरगोठमा बिहीबार आगलागी हुँदा घर जलेर नष्ट भई करीव २ लाख २० हजार रुपैयाँ बराबरको धनमाल क्षति भएको छ । साथै गोठमा रहेका १४ बाख्रा जलेर मरेका छन् ।

दोलखाको भिमेश्वर नगरपालिका–९ चौतारागाउँ बस्ने दुर्गालाल श्रेष्ठको घरमा बिद्युत लाईन सर्ट भई शुक्रबार आगलागी हुँदा घर, लत्ताकपडा, भाडाबर्तन, अन्नपात, सुन ५ तोला, चाँदी २५ तोला, नगद ३ लाख गरी करीव २५ लाख रुपैयाँ बराबरको धनमाल जलेर क्षति भएको छ । आगो निभाउने क्रममा सोही ठाउँ बस्ने ३३ वर्षीय नारायण श्रेष्ठको हातमा ससाले काटी घाइते भएकोले उपचारको लागि चरिकोटतर्फ पठाइएको छ ।

कैलालीको गोदावरी नगरपालिका–२ स्थित जानकी बोहोराको साईपाल शपिङ सेन्टर कपडा पसलको भित्रपट्टिको कोठामा लक्ष्मीपूजाको बत्ती बाल्ने क्रममा बिहीबार आागलागी हुँदा कोठाका सम्पुर्ण कपडा जलेर नष्ट भएका छन् । क्षतिको विवरण खुल्न सकेको छैन ।

यसैगरी कैलालीकै धनगढी उपमहानगरपालिका–२ ट्राफिक चोकस्थित रामनाथ भट्टराईको भट्टराई प्लाष्टिक शोरुममा बिहीबार अचानक आगलागी हुँदा विभिन्न धनमाल जलेर क्षतिको भएको छ । क्षतिको बिबरण हाल खुल्न सकेको छैन ।

सप्तरीको डाक्नेश्वरी नगरपालिका–५ स्थित सुरेशकुमार साहको सुरेश डिजिटल स्टुडियोमा बिहीबार आगलागी हुँदा कम्प्युटर १ थान, फोटोकपी मेशिन ३ थान, भिडियो क्यामेरा १ थान, सानो क्यामेरा १ थान, लेमिनेशन, ईन्भर्टर, ब्याट्री, फर्निचरका सामानहरु र फेन्सी आईटमहरु जलेर करीव ५ लाख रुपैयाँ बराबरको धनमाल क्षति भएको छ ।

रुपन्देहीको सुद्धोदन गाउँपालिका–१ बेलवा बस्ने रमेश मल्लाहको फेन्सी पसलमा शुक्रबार आगलागी हुँदा कम्प्युटर १ थान, साउण्ड बक्स ३ थान, सिलाई मेशिन ४ थान, कस्मेटिक तथा गिफ्ट आईटम, ईलेक्ट्रिक सामान र फेन्सी सामान जलेर करीव ११ लाख रुपैयाँ बरावरको धनमाल क्षति भएको छ ।

बाँकेको नेपालगंज उपमहानगरपालिका–२ घरबारी टोलस्थित सोही उपमहानगरपालिका–१ बिशालनगर बस्ने कमल बिकको कमल होलसेल फेन्सी कपडा पसलमा शुक्रबार बिजुलीको तार सर्ट भई आगलागी हुँदा कपडा तथा अन्य सामानहरु जलेर करीव १ करोड रुपैयाँ बराबरको धनमाल क्षति भएको छ ।

पाँचथरको याङवरक–१ च्याङथापु बस्ने दिनानाथ अधिकारीको घरमा बिहीबार बिजुली सर्ट भई आगलागी हुँदा नगद ६० हजार, ८ तोला सुन, ५० तोला चाँदी र घर जलेर नष्ट भई करीव २८ लाख ५० हजार रुपैयाँ बराबरको धनमाल क्षति भएको छ ।

झापाको कारागार शाखा झापाको कार्यालय कोठामा रहेको मिटर बक्सबाट बिहीबार अचानक करेन्ट सर्ट भई आगलागी हुँदा कम्प्युटर, कागजपत्र, बिद्युत मिटर बक्स र भवनको छाना आंशिक रुपमा जलेर करीव ७ लाख रुपैयाँ बराबरको धनमाल क्षति भएको छ ।

बाराको जितपुरसिमरा उपमहानगरपालिका–२१ अमलेखगंज राम मन्दिर अगाडि रहेको बीरबहादुर परियारको कटेजमा बिहीबार आगलागी हुँदा फर्निचर, काठपात, अन्नपात जलेर करीव १३ लाख ७० हजार रुपैयाँ बराबरको धनमाल क्षति भएको छ ।

सिन्धुपाल्चोकको चौतारागढी नगरपालिका–७ सानोसिरुबारी बस्ने ठुलो केशब थापामगरको घरमा आफैले संचालन गरेको किराना पसलमा लक्ष्मीपूजामा बालेको मैनबत्तीबाट बिहीबार आगलागी हुँदा घर र नगद २ लाख जलेर करीव ८ लाख रुपैयाँ बराबरको धनमाल क्षति भएको छ ।

प्रहरी, स्थानियबासी र दमकलको सहयोगमा सबै स्थानको आगो नियन्त्रणमा आएको थियो । घटनाका सम्बन्धमा स्थानीय प्रहरीले आवश्यक अनुसन्धान गरिरहेको छ ।
