हिजोदेखी देशभरका अधिकांश भागमा वर्षा : आज काठमाडौंमा दिनभर पानी पर्ने 

काठमाडौं । काठमाडौं उपत्यकासहित देशभरका अधिकांश भागमा हिजो शुक्रबारदेखि लगातार वर्षा भइरहेको छ।

पश्चिमी वायुसँगै स्थानीय वायुको प्रभाव परेकाले हिजो शुक्रबारदेखि देशका धेरै ठाउँमा पानी परिरहेको मौसमविद्ले बताएका छन्। मौसम पूर्वानुमान महाशाखाका मौसमविद् समीर श्रेष्ठका अनुसार आज शनिबार पनि काठमाडौँ उपत्यकासहित देशका विभिन्न ठाउँमा दिनभर पानी पर्ने छ।

प्रि मनसुन सुरु भइसकेकाले आइतबारदेखि मात्र मौसममा सुधार आउने मौसमविद् श्रेष्ठले जानकारी दिए। उनका अनुसार गएको २४ घण्टामा काठमाडौं उपत्यकामा मात्रै ३३ मिलिमिटर पानी परेको छ।  त्यस्तै उच्च हिमाली भागमा हिमपात भएको छ।
