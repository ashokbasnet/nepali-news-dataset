भारतमा नेपाली ट्यांकरमा आगजनी

तिलोत्तमा, रुपन्देही। भारतको सुनौलीमा नेपाली ट्यांकरमा आज आगजनी भएको छ। 

नेपालबाट इन्धन लिनका लागि भारतको गोरखपुरतर्फ जाँदै गरेको नेपाल आयल निगमको लु१ख ७३३० नंको ट्याकरले भारतको सुनौलीमा ठक्कर दिँदा एक जनाको मृत्यु भएपछि स्थानीयले ट्यांकरमा आगजनी गरेको प्रहरीले जनाएको छ। 

नेपालको सिमाना रुपन्देहीको बेलहियाबाट ५०० मिटर दक्षिणमा दिउँसो ४ः३० बजेतिर ट्याकरको ठक्करबाट एक जनाको मृत्यु भएको र त्यसपछि स्थानीयले ट्यांकरमा आगजनी गरेको जिल्ला प्रहरी कार्यालय रुपन्देहीका प्रवक्ता डिल्लीनारायण पाण्डेले जानकारी दिए।

उनका अनुसार ट्यांकरको ठक्करबाट मृत्यु हुने पुरुषको सनाखत हुन सकेको छैन। ट्यांकरमा लागेको आगो नेपालबाट गएको दमकलले निभाएको थियो। ट्यांकरका चालक रुपन्देही तिलोत्तमा नगरपालिका–७ का सन्तोष खरेललाई भारतीय प्रहरीले नियन्त्रणमा लिएको छ। 

घटनाबारे अनुसन्धान गरेर कानूनी प्रक्रिया अघि बढाउनका लागि भारतीय प्रहरीसँग छलफल भइरहेको प्रवक्ता पाण्डेको भनाइ छ। रासस
