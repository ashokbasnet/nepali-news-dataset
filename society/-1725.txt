भारतले माफी नमागे नेपालमा हिन्दी सिनेमा बन्द गर्ने चेतावनी

नेपालगञ्ज । भारत सरकारले कञ्चनपुर घटनाप्रति तत्काल लिखित रुपमा माफी मागेर दोषीलाई कारबाही नगरे वाईसिएल र अखिल क्रान्तिकारीले भारतीय सिनेमा तथा गाडीहरु चल्न नदिने चेतावनी दिएका छन् ।

कञ्चनपुरमा भारतीय सीमा सुरक्षा बल एसएसबीले गोली चलाएको बिरोधमा वाईसिएल र अखिल क्रान्तिकारीले नेपालगञ्जमा प्रदर्शन गर्दै उक्त चेतावनी दिएका हुन् । नेपाली भूमिमै आएर भारतीय सीमा सुरक्षा बल एसएसबीले गोली चलाएर स्थानीय गोविन्द गौतमको मृत्यु भएपछि सत्तारुढ दल माओवादीकेन्द्र निकटका भातृ संगठनहरुले बिरोध प्रदर्शन गरेका थिए ।

नेपालगन्जस्थित विपी चोकबाट सुरु भएको विरोध र्याली धम्बोझी चोकमा पुगेर कोण सभामा परिणत भएको थियो । कोण सभामा विभिन्न बक्ताहरुले बोलेका थिए । बिहीबार कञ्चनपुर जिल्लाको दक्षिणी सिमाना नजिक आनन्द बजारमा नेपाल र भारतका सीमा अधिकारीबीचको सहमतिविपरीत भारतीय पक्षले कल्भर्ट भत्काएको थियो ।

उक्त बिषयमा बिबाद भएपछि भारतीय सिमा सुरक्षा बलले गोली चलाउँदा गोविन्द गौतमको ज्यान गएको हो ।
