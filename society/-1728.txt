नेपाल कम्युनिष्ट पार्टीको बन्दले मध्यपश्चिमको जनजीवन प्रभावित, नाकामा सुरक्षा कडाई

नेपालगञ्ज । नेपाल कम्यूनिष्ट पार्टीले आव्हान गरेको बन्दका कारण मध्यपश्चिमको जनजीवन प्रभावित भएको छ। कञ्चनपुरमा भारतीय सीमा सुरक्षा बल एसएसबीले गोली चलाएको बिरोधमा आयोजना गरिएको बन्दले यस क्षेत्रका बाँके, बर्दिया, दाङ, सुर्खेतलगायतका विभिन्न जिल्लाहरु प्रभावित भएका छन्।

बन्दका कारण यस क्षेत्रका बजार, कल कारखाना, उद्योगधन्दा र शिक्षण संस्था पूर्ण रुपमा बन्द रहेका छन् भने बिहानैदेखि छोटा तथा लामो दुरीका कुनै पनि सवारी साधनहरु चल्न सकेका छैनन्। नेपालगञ्ज, गुलरिया, सुर्खेतको बिरेन्द्रनर, दाङको तुलसीपुर तथा घोराही लगायत यहाँका मुख्य शहर तथा बजारहरुमा बन्दकर्ताहरु  प्रदर्शनमा उत्रेका छन् ।

नेपाली भूमिमै आएर भारतीय सीमा सुरक्षा बल एसएसबीले गोली चलाएर कञ्चनपुरका स्थानीय गोविन्द गौतमको मृत्यु भएपछि त्यसको बिरोधमा कम्यूनिष्ट पार्टीले बन्दको आव्हान गरेको हो। बिहीबार कञ्चनपुर जिल्लाको दक्षिणी सिमाना नजिक आनन्द बजारमा नेपाल र भारतका सीमा अधिकारीबीचको सहमतिविपरीत भारतीय पक्षले कल्भर्ट भत्काएको थियो । उक्त बिषयमा बिबाद भएपछि भारतीय सिमा सुरक्षा बलले गोली चलाउँदा गोविन्द गौतमको ज्यान गएको हो।

यसैबीच कञ्चनपुर घटनापछि नेपालका विभिन्न स्थानमा बन्द र प्रदर्शनका क्रममा भारतीय नम्बर प्लेटका गाडीहरु निशानामा परेपछि भारतले नेपालगन्ज नाकाबाट आवत जावत हुने भारतीय सवारी तथा मालवाहक साधन नेपाल प्रवेशमा कडाई गरेको छ । हरेक दिन ९० को हाराहारीमा नेपालगञ्ज नाकाबाट मालबाहक र ४० बढी साना सवारी साधन भित्रने गरेकोमा अहिले थोरै मात्रामा मालबहाक तथा सवारी साधन भित्रिने गरेको ईलाका प्रहरी कार्यालय जमुनहाले जनाएको छ ।
