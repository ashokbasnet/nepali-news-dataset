बर्दियाका आठ वटा स्थानीय तह निर्वाचनका लागि २० वटा दल दर्ता

बर्दिया । आगामी वैशाख ३१ गते हुने स्थानीय तहको निर्वाचनमा बर्दियामा २० वटा राजनितीक दलले भाग लिन पाउने भएका छन् । आयोगमा बिस वटा दलहरुले निर्वाचनमा भाग लिनका लागि दल दर्ता गराएपछि आउँदो निर्वाचनमा भाग लिन पाउने भएका हुन् ।

बर्दियामा निर्वाचनमा भाग लिन नेपाली कांग्रेस, नेकपा एमाले, नेकपा माओबादी केन्द्र, राष्ट्रिय प्रजातन्त्र पार्टी, सदभावना पार्टी, तराई मधेश लोकतान्त्रीक पार्टी र संघिय समाजबादी फोरम नेपालले दल दर्ता गराएका छन् ।

त्यस्तै नेपाल सदभावना पार्टी, मधेशी जनअधिकार फोरम लोकतान्त्रीक, राष्ट्रिय जनमोर्चा, नेकपा माले, जनजागरण पार्टी नेपाल, नेकपा माक्र्सबादी , नेपाल दलित पार्टी, राष्ट्रिय जनमुक्ति पार्टीले पनि भाग लिन पाउने भएका छन् । त्यसैगरि नयाँ शक्ती पार्टी नेपाल, नेपाल जनता पार्टी, नेपाल पुर्व राष्ट्रसेवक लोकतान्त्रीक पार्टी, युनाईटेड ग्रीन अर्गनाइजेशन र नेपाल लोकतान्त्रीक जनता काँङ्ग्रेसले पनि दल दर्ता गराएको बताइएको ।

थरुहट पार्टी नेपाल दलले भने बर्दिया जिल्लामा दर्ता नभएको जिल्ला निर्वाचन कार्यालय बर्दियाले जनाएको छ । केन्द्रमा दर्ता भएका पार्टीले जिल्लामा भाग लिन पाउने या नपाउने भन्ने विषयमा  केही नखुलाइएको बताइएको छ । स्थानीय पुनःसंरचना आयोगले बर्दिया जिल्लामा ६ वटा नगरपालिका र दुई वटा गाउँपालिका गरी जम्मा ८ वटा स्थानीय तह निर्धारण गरेको छ ।

जस अन्तरगत गुलरिया, मधुवन, राजापुर, ठाकुरबाबा, बासगढी र बारबर्दिया नगरपालिका रहेका छन् भने  बढैयाताल र गेरुवा गाउँपालिका रहेका छन् ।
