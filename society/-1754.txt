ताप्लेजुङमा भारी हिमपात

ताप्लेजुङ/ताप्लेजुङको माथिल्लो क्षेत्रमा भारी हिमपात भएको छ । हिमपातले जिल्लाको तल्लो क्षेत्रमा चिसो बढेको छ । प्रसिद्ध तिर्थस्थल पाथिभरा क्षेत्र सहित कञ्चनजंघा हिमालको मुख्य मार्गमा पर्ने घुन्सा, खम्बाछेन लोनार्क, अम्जिलेसा लगायत स्थानमा शुक्रबार सांझबाट नै भारी हिमपात भएको हो ।

त्यसैगरी ओलाङ्चुङ्गोलामा पनि बाक्लो हिमपात भएको छ । पाथिभरा क्षेत्रमा शुक्रबार अपरान्ह चार बजेबाट सुरु भएको हिमपात अझै रोकिएको छैन । हिमपात जारी रहँदा पाथिभरा दर्शनका लागि आएका तीर्थयात्री समस्यामा परेका छन् । २ सय बढि तीर्थयात्री हिमपात भएपछि माथिल्लो फेदीमा रोकिएका छन् । यता, कृषक भने हिउ परेसंगै बाली सप्रने भन्दै खुसी देखिएका छन् ।
