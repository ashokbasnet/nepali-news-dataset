यौनकाण्ड लुकाउन भाईको हत्या, दिदी प्रियंका र प्रेमी प्रहरी फन्दामा

लहान। करिब एक साताअघि हत्या गरी नर्सरीमा फ्याँकिएका सिरहाको कर्जन्हा नगरपालिका¬–२ का १३ वर्षीय भवेश यादवको हत्यामा संलग्न रहेको आरोपमा प्रहरीले दुई जनालाई पक्राउ गरी आज सार्वजनिक गरेको छ। 

गत कात्तिक ३ गते स्थानीयवासी कुसुमलाल यादवको १३ वर्षीय छोरा भवेशको हत्या गरिएको आरोपमा प्रहरीले भवेशका आफ्नै काकाकी १६ वर्षीया छोरी प्रियंका यादव र स्थानीयवासी १४ वर्षीय सञ्जय साहलाई पक्राउ गरी सार्वजनिक गरेको हो। 

हत्या घटनामा संलग्न रहेको आरोपमा परेका प्रियंका र सञ्जयलाई नियन्त्रणमा लिएर छानबिन गरिरहेको इलाका प्रहरी कार्यालय मिर्चैयाका प्रहरी नायब उपरीक्षक गजुसिद्धि बज्राचार्यले जानकारी दिए।

आफू र प्रेमीबीच भएको यौनकाण्ड लुकाउन प्रियंका यादवले प्रेमी सञ्जयसँग मिलेर आफ्नै ठूलो बुबाको छोरा भवेशको हत्या गरेको प्रारम्भिक अनुसन्धानबाट खुलेको प्रहरी नायब उपरीक्षक बज्राचार्यले बताए। 

भैँसी चराउन गएको बेलामा प्रियंका र सञ्जयलाई आपत्तिजनक अवस्थामा देखेका भवेशले काका र आफन्तलाई सुनाइदिने भनेपछि दुवैजनाले भवेशको हत्या गरेको अनुसन्धानबाट खुलेको प्रहरी नायब उपरीक्षक बज्राचार्यको भनाइ छ। 

गत कात्तिक ३ गतेबाटै घरबाट हराइरहेको भवेशको शव घरनजिकैको सिसमको जंगलमा वनमारा घारीमा कुहिएको अवस्थामा गत कात्तिक ५ गते साँझ फेला परेको थियो। 

प्रियंकाले नै साथीसँग भैँसी चराउन गएको बेला शव देखेको र शव नजिकै भाइ भवेशको हातमा लाउने बाला र चप्पल देखेपछि भवेशकै शव भएको भन्दै घरमा खबर गरेका थिए। प्रियंका र सञ्जयले आफूहरुको यौनकाण्ड सार्वजनिक नगर्न अनुरोध गर्दा भवेशले अभिभावकलाई सुनाउने भनेपछि आफूहरुले हत्या गर्ने योजना बनाएको कुरा प्रहरीलाई बताएको प्रहरीले जनाएको छ। 

योजनाअनुरुप नै भवेशसँग समेत अति मिल्ने र चार कक्षामा एउटै विद्यालयमा पढ्ने साथी सञ्जयले हामीले पटाका र एउटा मोबाइल भेटेका छौँ तिमीलाई पनि दिन्छौँ भन्दै घर नजिकैको नर्सरीमा लगेर हत्या गरेको प्रहरीले जनाएको छ। 

प्रियंका र सञ्जयले पटाका खाल्डो खनेर लुकाएका छौँ, यही छ भनी भवेशलाई खन्न लगाएर भवेशको टाउकोमा खुकुरी प्रहार गरी हत्या गरेको स्वीकार गरेको प्रहरीको भनाइ छ। लास नचिनियोस् भनेर आफूहरुले जीउ र टाउको छुट्याएर फालेको उनीहरुले सुनाएको प्रहरी नायब उपरीक्षक बज्राचार्यले जानकारी दिए। 

घरबाट सञ्जय र भवेशसँगै निस्किएको र सञ्जयले भवेशलाई आफूले नचिनेको युवकसँग कुराकानी गर्न थालेपछि मलाई घर जाउँ म आउँछु भनेर घर पठाएको भनेपछि प्रहरीले सञ्जयकै बयानका आधारमा स्केच फोटो बनाएको महानगरीय अपराध महाशाखाबाट आएका प्रहरीको टोलीले अनुसन्धान गरेको प्रहरीको भनाइ छ। 

अनुसन्धानकै क्रममा सञ्जयपछि घर आउँदा पानीले भिजेको कपडा लगाएर आएको सूचना पाएपछि प्रहरीले केरकार गर्दा घटनाको रहस्य खुलेको बज्राचार्यले बताए।
