दरबारमार्गका दश जना व्यापारी पक्राउ

काठमाडौं। काठमाडौंको दरबारमार्गमा कालो बजारी गरेको अभियोग लागेका १० जना व्यापारीलाई प्रहरीले पक्राउ गरेको छ।
प्रहरी उपरीक्षक रामदत्त जोशीले दरबारमार्गमा कालो बजारी गरेको अभियोग लागेका १० जना व्यापारीलाई मंगलबार अपरान्ह पक्राउ गरिएको जानकारी दिए।

दसैं अघि नै आपूर्ति मन्त्रालयले अनुगमनको क्रममा कालोबजारी भएको आशंका गरेका १० जना व्यापारीलाई महानगरीय प्रहरी परिसर, काठमाडौंले मंगलबार अपरान्ह पक्राउ गरेको हो। पक्राउ परेकाहरुलाई कालो बजारी ऐन अन्तर्गत अनुसन्धान गरी कार्वाही प्रक्रिया सुरु गरिएको पनि प्रहरी उपरीक्षक जोशीले बताए। प्रहरीले कालो बजारीको अभियोग लागेका अन्य ५ जना व्यापारीको पनि खोजी कार्यलाई जारी राखेको छ।

दसैं अघि नै अनुगमनको क्रममा कालो बजारी गरेको पाइएपछि आपूर्ति मन्त्रालयले दरबारमार्गका १३ जना व्यापारीमाथि अनुसन्धान गरी कार्वाही प्रक्रिया अघि बढाउन नेपाल प्रहरीलाई आग्रह गरेको थियो। सोही आग्रहको आधारमा कालो बजारीमा संलग्न व्यापारीहरुलाई पक्राउ गरी कार्वाही प्रक्रिया अघि बढाएको महानगरीय प्रहरी परिसर, काठमाडौंले जनाएको छ । दरबारमार्गस्थित विभिन्न पसलमा तोकिएको मूल्य भन्दा दोब्बरमा बस्तु विक्री भएको पाइएपछि सरकारले त्यहाँ अनुगमन गरेको थियो।
