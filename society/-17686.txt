पिकनिक खाएर फर्कदै गरेको जीप दुर्घटना, दुईको मृत्यु, १७ जना घाइते

फाइल तस्बिर

सुर्खेत। पिकनिक खाएर फर्कदै गरेको जीप सल्यानको बनगाड कुपिण्डे नगरपालिका–८ को थाग्लीमा दुर्घटना हुँदा दुईजनाको मृत्यु भएको छ भने १७ जना घाइते भएका छन्। 

आज बिहान सुर्खेतबाट कुपिण्डे दहमा पिकनिकमा गएको भे१ज ९२७ जीप फर्कने क्रममा दिउँसो चार बजेतिर दुर्घटना भएको थियो। 

जिल्ला प्रहरी कार्यालय सुर्खेतका प्रमुख प्रहरी उपरीक्षक मोहनकुमार आचार्यका अनुसार चालक भेरीगंगा–८ का देवराज कामी र वीरेन्द्रनगर–८ की ३५ वर्षीया धनमाया नेपालीको घटनास्थलमै मृत्यु भएको छ। 

जीपमा सवारमध्ये १७ जना घाइते छन्। उनीहरुको मेहलकुना अस्पतालमा उपचार भइरहेको छ। घाइतेमध्ये पाँचजनाको अवस्था गम्भीर रहेको प्रहरीले जनाएको छ। जीप सडकबाट १२० मिटर तल खसेको प्रहरीको भनाइ छ।
