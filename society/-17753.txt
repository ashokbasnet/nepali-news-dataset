कञ्चनपुर क्षेत्र नं. १ मा काँग्रेस र वाम गठबन्धन भिड्दै 

भीमदत्तनगर। प्रतिनिधि सभा सदस्य निर्वाचनका लागि कञ्चनपुर निर्वाचन क्षेत्र नं १ बाट नेपाली काँग्रेसका दिवान सिंह विष्ट र वाम गठबन्धनबाट नेकपा (माओवादी केन्द्र) की नेत्री बिना मगरले मनोनयन दर्ता गराएका छन्।

यसैगरी राष्ट्रिय जनमोर्चाबाट लोकेन्द्र लम्साल, विवेकशील साझा पार्टीबाट लक्ष्मीनारयाण चौधरी, नयाँ शक्ति पार्टी नेपालबाट अमरसिंह विष्ट, संघीय समाजवादी फोरमबाट मकर थापा र राष्ट्रिय जनता पार्टीबाट पल्टु रानाले पनि मनोनयन दर्ता गराएका छन्। 

त्यसैगरी क्षेत्र नं २ मा काँग्रेसबाट केन्द्रीय सदस्य तथा पूर्वमन्त्री नारायणप्रकाश साउद, वाम गठबन्धनका तर्फबाट नेकपा ९एमाले० का नरबहादुर धामीले मनोनयन दर्ता गराएका छन्। त्यस्तै सो क्षेत्रमा विवेकशील साझा पार्टीबाट सुशीलप्रसाद बडू, नेपाल दलित पार्टीबाट राकेशबहादुर लुहार, देशभक्त जनजागरण पार्टीबाट चन्द्रबहादुर डगौँरा, नयाँ शक्तिबाट प्रेमबहादुर धानुक, राष्ट्रिय जनमोर्चा पार्टीबाट रामबहादुर कार्की, नेपाली काँग्रेस (बिपी) बाट चक्रदेव जोशी र सिद्धराज भट्टले स्वतन्त्र उम्मेदवारी दिएको मुख्य निर्वाचन अधिकृतको कार्यालयले जनाएको छ। 

त्यसैगरी क्षेत्र नं ३ बाट काँग्रेसबाट केन्द्रीय सदस्य तथा पूर्वमन्त्री रमेश लेखक, वाम गठबन्धनबाट नेकपा (एमाले)का डा दिपकप्रकाश भट्ट, विवेकशील साझा पार्टीबाट दीपेन्द्र कार्की, नेपाल दलित संघबाट महेश तिर्वा, राष्ट्रिय जनमोर्चाबाट लालबहादुर कुँवर, राष्ट्रिय जनता पार्टीबाट रुवी जैरु सार्कीले मनोनयन दर्ता गराउनुभएको छ भने सो क्षेत्रमै प्रतिनिधिसभाका लागि प्रेमबहादुर विष्ट र हिरा सिंह विष्टले स्वतन्त्र रुपमा मनोनयन दर्ता गराएका छन्।

त्यस्तै प्रदेशसभातर्फ क्षेत्र नं १ का (क) मा काँग्रेसबाट गोपाल गुरुङ, (ख) मा रामलाल राना, वाम गठबन्धनबाट (क) मा एमालेका जिल्ला अध्यक्ष तारालामा तामाङ र (ख) मा कुलवीर चौधरीलगायतले मनोनयन दर्ता गराएका छन्।

क्षेत्र नं २ को (क) मा काँग्रेसबाट पुष्करनाथ ओझा र (ख) मा बहादुरसिंह थापा तथा वाम गठबन्धनबाट (क) र (ख) मा क्रमशः माओवादी केन्द्रका महेश जोशी र एमालेका लालबहादुर खड्काले मनोनयन दर्ता गराएका छन्।

क्षेत्र नं ३ को (क) मा काँग्रेसका यज्ञराज जोशी र (ख) मा बेलबहादुर राना तथा वाम गठबन्धनबाट (क) मा एमालेका प्रकाश रावल र (ख) मा माओवादी केन्द्रका मानबहादुर सुनारले मनोनयन दर्ता गराएका छन्। रासस
