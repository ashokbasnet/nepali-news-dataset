गोविन्दराज जोशीको उम्मेदवारी खारेजी

दमौली, तनहुँ। तनहुँ क्षेत्र नं १ बाट नेपाली काँग्रेसका नेता गोविन्दराज जोशीले स्वतन्त्र ढङ्गबाट दिएको उम्मेदवारी खारेज भएको छ। 

मुख्य निर्वाचन अधिकृत एवं जिल्ला न्यायाधीश अर्जुनप्रसाद कोइरालाले नैतिक पतन देखिने उम्मेदवार अयोग्य हुने कानुनी व्यवस्थाका कारण जोशीको उम्मेदवारी खारेज भएको बताए।

“जोशीका विरुद्ध उजुरी परेको र अयोग्य ठहरिएका कारण उनको उम्मेदवारी खारेज गर्ने निर्णय गरिएको हो”, कोइरालाले भने। जोशी उम्मेदवार हुन अयोग्य भएसँगै उनको नाम मनोनयनपत्र दर्ता सूचीबाट हटाइएको सहायक निर्वाचन अधिकृत एवं जिल्ला अदालतका स्रेस्तेदार विश्वनाथ अर्यालले बताए।

तनहुँ क्षेत्र नं १ मा प्रतिनिधिसभाका लागि १३ जनाले मनोनयनपत्र दर्ता गराएकामा जोशीको नाम अयोग्य भएसँगै १२ जनाको नाम मात्रै प्रकाशन गरिएको छ। भ्रष्टाचारी ठहरिएका जोशीले तनहुँ क्षेत्र नं १ बाट स्वतन्त्र उम्मेदवारी दिएपछि सोही क्षेत्रका उम्मेदवार काँग्रेस वरिष्ठ नेता रामचन्द्र पौडेलले जोशीको उम्मेदवारी रद्द गरी पाऊँ भनी उजुरी दिएका थिए।
