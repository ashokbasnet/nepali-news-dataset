जनकपूरमा दिउँसै ‘भूत’ मेला

सांकेतिक तस्बिर। 
                                
                                        
                        जनकपुर। आइतबार बिहानै जनकपुरमा धामी झाँक्रीहरुको घुइँचो लाग्यो।  विगत झै यस वर्ष पनि जनकपुरस्थित गंगा सागरमा ‘भूत’ मेला मनाउन धामीझाँक्रीहरु भेला भएका हुन्। धनुषा, महोत्तरी, सिरहा सप्तरीसहित भारतको विभिन्न स्थानबाट जनकपुरको गंगासागरमा स्थान गरी मन्त्र सिद्ध गर्न उनीहरु त्यहाँ आएका थिए।

आइतबार जनकपुरको गंगा सागरको दृष्यनै बेग्लै थियो। पूर्णिमाको भोलिपल्ट एकाविहानै गंगासागरमा पहेलो धोती र सारीमा सजिएका नयाँ सिकारु धामी झाँक्रीहरु हातमा बेतको छडी घुमाउँदै कर्कश स्वरमा चिच्याउँदै थिए। उनीहरु आफूमा आएको देउतालाई सिद्ध गन स्नान गर्न आएका थिए।  

धामीझाँक्री मादल, करताल, झाइल र ढोलपिपहिको मधुरता तालबीच यिनीहरुको कर्कश स्वरले भय उत्पन्न हुने खालको थियो। उनीहरुले पोखरीको डिलमा स्नान गर्ने समयमा देखाउने गरिएको हाउभावका कारणले भय उत्पन्न गराइरहेको थियो। कातिक पूर्णिमाका दिन धनुषा, सिरहा र भारतको जयनगरमा अवस्थित कमला नदीमा र त्यसको भोलिपल्ट जनकपुरमा धामीहरु घुइँचो लाग्छ। धामीहरु बेतको लठ्ठी र बल्दै गरेको आहुत लिएर त्यहाँ जाने गर्छन्।

त्यो लठ्ठी उनीहरुले तन्त्र सिद्धी गरेर पूजापाठ गर्ने बेलामा प्रयोग गर्ने गरेका छन्। धनुषा, महोत्तरी, सिरहा सप्तरीसहित भारतको विभिन्न स्थानबाट स्नान गर्न एका विहानै जनकपुरको गंगासागरमा आएका थिए। त्यहाँआएका धामीझाँक्रीहरु मन्त्र सिद्धिसँगै मठ मन्दिर घुमेर फर्किने चलन छ। धामी झाँक्रीहरूले भूत र कुल देवता भाक्तै गंगासागरमा डुबुल्की मार्ने सदियौँ देखिको परम्परा हो। भूत मेलामा स्नान गरेपछि घर आउने बेलामा भक्तजनहरूले कमला नदी र गंगासागरको शुद्ध पानी आ–आफ्नो घर लैजाने गर्छन्।

प्रायजसो यो भूत मेलामा दलित समूदायको सहभागिता रहने गरेको छ। उनीहरु आफनो घरमा पूजापाठ गरी कमला नदीमा विसर्जन गर्न जाने गर्छन्। मुल धामीले मन्त्र सिद्धि गरिदिएपछि धामी बन्ने प्रक्रिया पूरा हुन्छ।

तन्त्रशास्त्रका अनुसार तन्त्र सिद्धिको लागि यस दिन पूर्णाहुती दिने चलन छ। मिथिलामा सदियौदेखि तन्त्र विधामा सर्वसाधारणको विश्वास रहेको छ। स्नानको समयमा मुल धामीहरुले लोक भाकामा गित समेत गाउने गर्छन  । जसलाई स्थानीय भाषामा ‘महराई’ भन्ने गरिएको छ।
