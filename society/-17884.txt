सोमबारदेखि इम्बोष्ड प्लेट वितरण प्रक्रिया सुरु हुने

काठमाडौं। सरकारले सोमबारदेखि सवारी साधनमा नयाँ प्रविधिको इम्बोष्ड प्लेट वितरण प्रक्रिया सुरु गर्ने भएको छ।  यातायात व्यवस्था विभागले सोमबारदेखि ३ पाङ्ग्रे, ४ पाङग्रे साना र ४ पाङग्रे ठूला सवारी साधनमा इम्बोष्ड प्लेट वितरणका लागि अनलाइन सेवामार्फत् आवेदन खुला गर्ने भएको हो।

प्रदेश संरचना अनुसार नै इम्बोष्ड नम्बर वितरणको काम सुरु गर्न लागिएको विभागका प्रवक्ता डा. टोकराज पाण्डेले जानकारी दिए। इम्बोष्ड नम्बर प्लेट वितरण भने पहिलो चरणमा प्रदेश नम्बर ३ बाट सुरु हुनेछ। इम्बोष्ड नम्बरका लागि आवेदन भने ललितपुरको एकान्तकुनास्थित साना तथा ठूला सवारी व्यवस्थापन कार्यालयमा बुझाउनुपर्नेछ। 

इम्बोष्ड प्लेट लिन ३ पाङग्रेका लागि २ हजार ९ सय, ४ पाङग्रे सानाका लागि ३ हजार २ सय र ४ पाङग्रे ठूला सवारीका लागि ३ सय ६ सय शुल्क बुझाउनु पर्नेछ। प्रवक्ता पाण्डेले इम्बोष्ड प्लेटमा अंचलको सट्टा प्रदेश नम्बर उल्लेख गर्न लागिएको जनाए।

सरकारले गत कातिक १३ गते इम्बोष्ड प्लेटका लागि आवेदन खुला गर्ने निर्णय राजपत्रमार्फत् सार्वजनिक गरेको थियो। सोही सूचनाको आधारमा अव इम्बोष्ड प्लेटका लागि आवेदन खुला गरिएको प्रवक्ता पाण्डेले जनाए। 

सरकारले अरु प्रदेशहरुमा पनि इम्बोष्ड नम्बर वितरणको काममा ढिलाई नगर्ने पनि स्पष्ट पारेको छ। क्यालेन्डर बनाएरै इम्बोष्ड नम्बर वितरणको कामलाई अरु प्रदेशहरुमा पनि एकैसाथ सुरु गर्न लागिएको पनि विभागले जनाएको छ।

विभागका प्रवक्ता पाण्डेले प्रदेशको नामाकरण भएपछि पनि काम लाग्ने गरी इम्बोष्ड प्लेटको व्यवस्था गरिएको उल्लेख गरे।  सरकारले सवारी साधन तथा यातायात नियमावली संशोधन गरी सवारी साधनमा अत्याधुनिक इम्बोष्ड नम्बर राख्ने निर्णय गरेको थियो।
