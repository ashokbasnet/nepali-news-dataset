झोलामा सुसाइट नोट बोकेका एक ब्यक्ति होटलभित्र मृत अबस्थामा फेला

नेपालगञ्ज । दैलेखका एक ब्यक्ति नेपालगञ्जस्थित सल्यान लक्ष्मण होटलमा सुसाइट नोट लेखी मृत अबस्थामा फेला परेका छन् । आज दिउसो नेपालगञ्ज –५ सल्यानीवाग सल्यान लक्ष्मण होटलको माथिल्लो तलाको उत्तरपट्टिको पहिलो कोठामा दैलेख लायटी बिन्द्रसैन –३ घर भएका तिर्थ प्रसाद चौलागाइँ मृत अबस्थामा फेला परेको प्रहरीले जनाएको छ ।

कोठा भित्रबाट ढोकाको चुकुल लगाई बन्द गरी ढोका नखोलेको भन्ने सूचना जानकारी प्राप्त हुनासाथ जिल्ला प्रहरी कार्यालयका प्रहरी निरीक्षक विरबहादुर थापाको नेतृत्वमा अनुसन्धाट टोली घटनास्थलमा पुगेको थियो । स्थानीय व्यक्तिहरुको रोहवरमा भित्रबाट लगाएको ढोकाको चुक्कुल तोडी हेर्दा चौलागाइँ कोठाभित्र भुइँमा घोप्टो अवस्थामा मृत अवस्थामा फेला परेको प्रहरी निरीक्षक विरबहादुर थापाले बताएका छन्।

मृतक रहेको स्थानदेखि पूर्वतर्फ रहेको खाटमुनी कमाण्डो लेखेको जिंक फस्फाईडको मुसा चित्र रहेको विषादीको कागज र मृतको सिरानीतर्फ रहेको कालो झोलामा सुसाईटनोट समेत फेला परेको प्रहरीले बताएको छ । मृतक लाशको लाश जाँच प्रकृति मुचुल्का कार्य गरी मृतक लाश पोष्र्टमार्टमका लागि भेरी अंचल अस्पतालमा राखिएको र अन्य अनुसन्धान भइरहेको जिल्ला प्रहरी कार्यालय बाँकेले जनाएको छ ।
