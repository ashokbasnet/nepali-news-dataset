उम्मेदवारी दर्तासँगै कास्कीमा चुनावी माहोल तात्यो

पोखरा। मंसिर २१ गते हुने प्रतिनिधि सभा र प्रदेश सभाको निर्वाचन नजिकिएसँगै उम्मेदवारी दर्तासँगै कास्कीमा चुनावी माहोल तातेको छ। 

नेपाली काँग्रेस, वाम गठबन्धन र साना दल यतिबेला जनमत आफ्नो पक्षमा पार्न चुनावी आमसभा, सम्पर्क कार्यालय स्थापना, घरदैलो कार्यक्रम र प्रचार प्रसार समिति गठनजस्ता कार्यक्रम गरिरहेका छन्। 

असारमा लगाएको अन्न बाली थन्काउने चटारो एकातिर कृषकलाई परेको छ भने उम्मेदवार पनि खेतबारीमै गएर आफ्नो पार्टीलाई मत मागिरहेको देखिन्छ । मतदाताहरु पनि हाम्रालाई भन्दा राम्रा, विकासप्रेमी, स्वच्छ छबि भएका र सधैँ जनताको सुखदुःखमा साथ दिने उम्मेदवार मत दिने मनस्थितिमा देखिन्छ। 

यतिखेर गाउँ तथा नगरका टोल, चौतारा, होटल र भेटघाटमा चुनावकै प्रसंग हुने गरेको पाइन्छ। प्रतिनिधि सभाका तीन र प्रदेशसभाका ६ निर्वाचन क्षेत्र भएको जिल्लामा सबै राजनीतिक दलका उम्मेदवार आ–आफ्नो निर्वाचन क्षेत्रमा घरदैलो कार्यक्रम गर्दै हिँडेका छन्। बिहीबार भएको उम्मेदवारी मनोनयन दर्तामा विभिन्न १२ महिलासहित सयजना उम्मेदवार चुनावी प्रतिस्पर्धामा उत्रेका छन्। 

कास्कीमा दुई लाख ५५ हजार ४५२ मतदाता रहेका छन्। जसमा महिला सबैभन्दा धेरै एक लाख ३६ हजार १५४, पुरुष एक लाख १९ हजार २९४ र तेस्रोलिङ्गी चार रहेको क्षेत्रीय निर्वाचन कार्यालय पोखराले जनाएको छ। रासस
