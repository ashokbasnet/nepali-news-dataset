होलीमा ट्राफिक जाँच कडाई

काठमाडौं। महानगरीय ट्राफिक प्रहरी महाशाखाले होली पर्वलाई लक्षित विशेष सडक जाँचमा कडाई गरेको छ । ट्राफिक प्रहरीले हेल्मेट नलगाई मोटरसाइकल चलाउने, क्षमताभन्दा बढी यात्रु चढाउने, मादक पदार्थ सेवन गरेर सवारीसाधन चलाउने तथा सवारीसाधनमा बसेर लोला हान्नेहरुमाथि कारवाही गर्नुको साथै अवान्छित र अप्रिय घटना हुन नदिनका लागि सवारी जाँचमा कडाई गरेको हो ।

 आइतबार उपत्यकाका विभिन्न ५५ वटा स्थानमा प्रहरी र ट्राफिकको संयुक्त  टोलीबाट सुरक्षा जाँच भइरहेको छ । होलीका नाममा उच्छृंखल गतिविधि गर्नेमाथि कारवाही गर्नका लागि ५५ वटा स्थान निर्धारण गरिएको भएपनि आवश्यकता अनुसार सवारी जाँचलाई बढाउने पनि ट्राफिक प्रहरीले जनाएको छ । बिहान देखि १२ बजे सम्म ट्राफिक प्रहरीले मादक पदार्थ सेवन गरेर सवारी चलाउने सहित ५ सय ६६ वटा सवारी साधनलाई कारवाही गरेको छ । 

प्रहरीले होलीका नाममा जर्बजस्तीरुपमा लोला हान्ने र रंग दल्ने, होहल्ला गर्ने तथा नियमविपरित सवारीसाधन चलाउने जो सुकैलाई कारवाहीको दायरामा ल्याउने बताएको छ । प्रहरीले आईतबार अबेर राती सम्म नै संयुक्त चेकिङ्ग प्वाइन्टमार्फत मापसे जाँच गर्ने भएको छ ।
