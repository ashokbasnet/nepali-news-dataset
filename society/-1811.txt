पश्चिम तराईमा होलीको चहलपहल 

बर्दिया। हिन्दुु धर्मालम्बीहरुको महान पर्व होली नजिकिएपछि बाँके, बर्दियालगायत पश्चिम तराईका जिल्लाहरुमा चहलपहल बढेको छ ।
रङहरूको पर्व होली नजिकिएपछि बजारमा रङहरूको बिक्री ब्यापक रुपमा बढेको छ । नेपालगञ्ज, गुलरियालगायतका विभिन्न बजारहरुमा रङ र केटाकेटीहरुका खेलौना किन्ने मानिसहरुको भीड लागेको छ ।

यस क्षेत्रका शहर–बजार र गाउँघरहरुमा केटाकेटीदेखि लिएर बृद्धबृद्धासम्मका मानिसहरुमा होलीको उत्साह र उमङ छाएको छ । काठमाडौं उपत्याका लगायत पहाडी जिल्लाहरुमा फागु पुर्णिमाकै दिन होली मनाउने गरेपनि तराईका जिल्लाहरुमा भने पूर्णिमाको पछिल्लो दिन होली मनाउने गरिन्छ ।

होली पर्वमा मानिसहरुले एक आपसमा रङहरू हालेर वा अनुुहारमा रङ दलेर सामुहिक रुपमा नाँचगान सहित यो पर्व मनाउने गर्दछन् । 
मानिसहरु एक आपसमा पुरानो रिसराग, इष्र्या र कटुुतालाई बिर्सेर मित्रता कायम गर्ने दिनको रुपमा पनि होली पर्व मनाउने चलन रही आएको छ ।

तराईका बिभिन्न जिल्लाहरुमा एकआपसरमा अबिर, रंग छर्दै घरघर गएर रंग लगाई आफूभन्दा ठूलोको आशीर्वाद लिने चलन छ । धार्मिक किबदन्ती अनुसार प्राचीन सत्य युगमा नास्तिक हिरण्यकक्यपुका छोरा प्रह्लाद भगवान विष्णुका निकै भक्त थिए। भगवान विष्णुलाई पुज्ने गरेको हिराण्यकश्यपुलाई मन नपरेकाले उनलाई अग्निकुण्डमा हालेर मार्न आफ्नी बहिनी होलिकालाई जिम्मा दिएका थिए ।

अग्निले पनि डढाउन नसक्ने वरदान पाएकी होलिकाले प्रह्लादलाई काखमा लिएर अग्निमा बस्दा आगोले होलिका जलेर नष्ट भएको तर प्रह्लादलाई आगोले कुनै असर नगरेकोले होलिका दहनकै खुसियाली स्वरुपम रङ र अविर छरेर होली पर्व मनाउने परम्परा सुुरु भएको जनविश्वास रहिआएको छ ।

त्यस्तै द्वापर युगमा श्रीकृष्णलाई मार्ने उद्देश्यले दूध खुवाउन गएकी कंशकी शेना पुतना नामकी राक्षसनीलाई उल्टै कृष्णले मारिदिएको र त्यसको शवलाई ब्रजवासीहरूले यसै दिन जलाएर आपसमा रङ र अबिर छरी खुसियाली मनाएको दिनको सम्झनामा अद्यावधिक चीरदाह गरी होली खेल्ने परम्परा चलेको भन्ने पनि धार्मिक मान्यता रहिआएको छ ।
