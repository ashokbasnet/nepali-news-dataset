मोटरसाइकलको कागजात जाँच गर्ने क्रममा प्रहरी चकित 

फाइल तस्बिर

सल्यान। विष्फोटक पदार्थसहित एक जनालाई प्रहरीले पक्राउ गरेको छ । 

सल्लीबजार–जाजरकोट सडक खण्डमा ट्राफिक जाँचका क्रममा वनगाड कुपिण्डे नगरपालिका– १ देवस्थलका २४ वर्षीय राजु भण्डारीलाई पक्राउ गरिएको हो। मोटरसाइकलको कागजात जाँच गर्ने क्रममा भण्डारीका साथबाट ७०० ग्राम जिलेटिन फेला परेको इलाका प्रहरी कार्यालय सल्लीबजारले जनाएको छ। 

अभियुक्त भण्डारीलाई जिल्ला प्रहरी कार्यालयमा ल्याइएको र थप अनुसन्धानपछि मुद्दा दायर गरिने प्रहरीले जनाएको छ। भेरी नदीमा माछा मार्नका लागि जिलेटिन ल्याइएको हुन सक्ने प्रहरीको अनुमान छ। भेरीमा माछा मार्नका लागि यसअघि पनि जिलेटिन प्रयोग हुँदै आएको छ।रासस
