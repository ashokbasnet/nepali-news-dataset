चुनाव प्रचार गर्न गृहजिल्ला गएका मन्त्री जनार्दन शर्मामाथि बम प्रहार

रुकुम । चुनाव प्रचारप्रसारको क्रममा गृहजिल्ला रुकुम पुगेका विना विभागीय मन्त्री जनार्दन शर्मामाथि बम प्रहार भएको छ । आज बिहान चुनाव प्रचारप्रसारका क्रममा हिँडेका शर्मामाथि बम प्रहार गरिएको हो । शर्मा पश्चिम रूकुमका प्रतिनिधसभा सदस्यका उम्मेदवार हुन् । 

पश्चिम रुकुमको चौरजहारी नगरपालिका–८ गोइरीमा आज बिहान साढे ९ बजेतिर शर्मा चढेको गाडीलाई लक्षित गरी बम प्रहार गरिएको थियो । बमबाट कुनै क्षति भने नभएको बताइएको छ । उच्च सतर्कताका कारण क्षति हुन नपाएको रूकुम प्रहरीले जनाएको छ । उम्मेदवार शर्मासहितको प्रचार टोली रूकुमको चौरजहारीबाट सानोभेरी गाउँपालिकातर्फ जाने तयारी भइरहँदा बम प्रहार भएको बताइएको छ ।

शर्मालाई लक्षित गरी २ बम प्रहार गरिएको थियो । तीमध्ये एउटा बम पड्किएको छ । एउटा बम पड्किएपछि अर्को बम नेपाली सेनाको टोलीले डिस्पोज गरेको प्रहरीले जानकारी दिएको छ । प्रहरीका अनुसार बम रेडबुलको बट्टामा राखिएको थियो । नेत्रबिक्रम चन्द विप्लव नेतृत्वको नेपाल कम्युनिष्ट पार्टीका कार्यकर्ताहरूले बम प्रहार गरेको शंका गरिएपनि प्रहरीले भने पुष्टि गरेको  छैन ।
