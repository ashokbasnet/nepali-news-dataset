वैदेशिक रोजगार विभागका महानिर्देशक पाण्डे पक्राउ

काठमाडौं। वैदेशिक रोजगार विभागका महानिर्देशक विश्वराज पाण्डे घुस लिएको आरोपमा पक्राउ परेका छन्। अख्यियार दुरुपयोग अनुसन्धान आयोगको विशेष टोलीले बुधबार विहान घुस लिएको उजुरीको आधारमा महानिर्देशक पाण्डेलाई पक्राउ गरेको हो।

अख्यियार दुरुपयोग अनुसन्धान आयोगको विशेष टोलीले विभागका शाखा अधिकृत कृति बल्लभ पौडेल र विभागकै नायव सुब्बा खडगबहादुर केसीलाई १० लाख रुपैयाँ घुससहित मंगलबार पक्राउ गरेको थियो। उनीहरुलाई घुस लिन निर्देशन दिएको खुल्न आएपछि महानिर्देशक पाण्डेलाई पनि बुधबार विहान पक्राउ गरिएको हो।

यसैबीच पक्राउ परेका महानिर्देशक पाण्डेलाई विशेष अदालतले अनुसन्धानका लागि १ साताको समय दिएको छ। त्यसैगरी विभागका शाखा अधिकृत पौडेल र नायव सुब्बा केसीलाई अनुसन्धानका लागि ८ दिनको समय दिइएको विशेष अदालतका उपरजिष्ट्रार नगेन्द्रकेसरी पोखरेलले जानकारी दिए।

मंगलबार राति करिव ८ बजे नयाँबानेश्वरस्थित इन्द्रेणी फुडल्यान्डबाट पौडेल र केसी १० लाख घुससहित पक्राउ परेका थिए। वैदेशिक रोजगार न्यायाधिकरणमा विचाराधिन मुद्दा मिलाई दिने भन्दै उक्त रकम लिएको अख्तियारको प्रारम्भिक अनुसन्धानमा खुल्न आएको छ। उनीहरुलाई घुस लिन परिचालन गरेको अभियोगमा महानिर्देशक पाण्डेलाई पनि पक्राउ गरिएको अख्तियार दुरुपयोग अनुसन्धान आयोगले स्पष्ट पारेको छ।
