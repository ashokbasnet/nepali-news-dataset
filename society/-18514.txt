राष्ट्रिय स्वाधीनता र प्रजातन्त्रका लागि प्रतिष्पर्धा होस्: अध्यक्ष थापा

हेटौँडा। राप्रपाका अध्यक्ष कमल थापाले प्रमुख दलहरुले राष्ट्रिय स्वाधीनता, प्रजातन्त्र र भ्रष्टाचारमुक्त समाज निर्माणका लागि निर्वाचनमा प्रतिष्पर्धा गर्नुपर्ने बताएका छन्। 

मकवानपुरको बकैया गाउँपालिकामा लोकतान्त्रिक गठबन्धनद्वारा आज आयोजित चुनावीसभालाई सम्बोधन गर्दै उनले लोकतान्त्रिक र वाम गठबन्धन भनेर एकले अर्कोलाई आरोप लगाउनुको सट्टा राष्ट्रिय अखण्डताको संरक्षण र आर्थिक समृद्धिको मुद्दा लिएर मतदातासामु पुग्नुपर्ने बताए।

मुलुकलाई नेपाली काँग्रेसको नेतृत्व आवश्यक रहेको बताउँदै उनले प्रमुख दलहरुले आफ्नो दलीय स्वार्थलाई त्यागेर बाह्य शक्तिसँग सम्पर्क बढाउन नहुने विचार व्यक्त गरे।

सभालाई सम्बोधन गर्दै काँग्रेस नेता रामचन्द्र अर्याल, रीता खनाल र राप्रपाका केन्द्रीय सदस्य नवराज विष्टले जनताको स्थानीय समस्यामा बढी ध्यान दिन राजनीतिक दलहरुलाई आग्रह गरेका थिए।
