आज पश्चिम तराई पूर्ण रुपमा बन्यो होलिमय

बर्दिया । आज बाँके बर्दियालगायत तराई मधेशका अधिकांश जिल्लाहरुमा धुमधामले होली पर्व मनाइँदैछ । यस क्षेत्रका शहर–बजार र गाउँघरहरुमा केटाकेटीदेखि लिएर बृद्धबृद्धासम्मका मानिसहरुले  आज बिहानैदेखि उत्साह र उमङ्गका साथ होली पर्व मनाइरहेका छन्।

एक आपसमा पुरानो रिसराग, इष्र्या र कटुुतालाई बिर्सेर मित्रता कायम गर्ने दिनको रुपमा पनि होली पर्व मनाउने चलन रही आएको छ । मानिसहरुले एक आपसमा रङ्गहरू हालेर वा अनुुहारमा रङ्ग दलेर सामुहिक रुपमा नाँचगान सहित यो पर्व मनाएका मनाएका छन् ।

बाँके बर्दिया लगायत तराईका बिभिन्न जिल्लाहरुमा एकआपसरमा अबिर, रंग छर्दै घरघर गएर रंग लगाई आफूभन्दा ठूलोको आशीर्वाद लिएर होली मनाइने गरिन्छ । हिन्दुु धर्मालम्बीहरुले काठमाडौं उपत्याका लगायत पहाडी जिल्लाहरुमा फागु पुर्णिमाकै दिन होली मनाउने गरेपनि तराईका जिल्लाहरुमा भने पूर्णिमाको पछिल्लो दिन होली मनाउने गरिन्छ ।


धार्मिक किबदन्ती अनुसार प्राचीन सत्य युगमा नास्तिक हिरण्यकशिपुका छोरा प्रह्लाद भगवान विष्णुका निकै भक्त थिए । भगवान विष्णुलाई भज्ने गरेको हिराण्यकशिपुलाई मन नपरेकाले उनलाई अग्निकुण्डमा हालेर मार्न आफ्नी बहिनी होलिकालाई जिम्मा दिएका थिए ।

अग्निले पनि डढाउन नसक्ने वरदान पाएकी होलिकाले प्रह्लादलाई काखमा लिएर अग्निमा बस्दा आगोले होलिका जलेर नष्ट भएको तर प्रह्लादलाई आगोले कुनै असर नगरेकोले होलिका दहनकै खुसियाली स्वरुपम रङ्ग र अविर छरेर होली पर्व मनाउने परम्परा सुुरु भएको जनविश्वास रही आएको छ ।

त्यस्तै द्वापर युगमा श्रीकृष्णलाई मार्ने उद्देश्यले दूध खुवाउन गएकी कंशकी शेना पुतना नामकी राक्षसनीलाई उल्टै कृष्णले मारिदिएको र त्यसको शवलाई ब्रजवासीहरूले यसै दिन जलाएर आपसमा रङ्ग र अबिर छरी खुसियाली मनाएको दिनको सम्झनामा अद्यावधिक चीरदाह गरी होली खेल्ने परम्परा चलेको भन्ने पनि धार्मिक मान्यता रहिआएको छ ।

हिन्दुु धर्मालम्बीहरुको महान पर्व होली भित्रिएपछि बाँके, बर्दियालगायत पश्चिम तराईका जिल्लाहरुमा चहलपहल बढेको छ । रङ्गहरूको पर्व होली नजिकिएपछि बजारमासमेत चहलपहल बढेको छ ।
