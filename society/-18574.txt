बाम गठवन्धन जिते विकासको ढोका खुल्छः नेता अधिकारी

बेसीशहर, लमजुङ। नेकपा (एमाले)का केन्द्रीय सदस्य रवीन्द्र अधिकारीले वाम गठबन्धनको जितपछि मुलुकमा अधिनायकवाद नभई विकासको ढोका खुल्ने बताएका छन्।

बेँसीशहर नगरपालिकाको चितीमा आज आयोजित वाम गठबन्धनको चुनावी आमसभामा उनले भने– “ कम्युनिष्टले अधिनायकवाद ल्याउँछन् भन्ने काँग्रेसले बेतुकको हल्ला गरेको हो ।” 

“हाम्रा विरुद्धमा अनावश्यक हौवा र नचाहिँदो भ्रम फैलाउने काम भइरहेको छ”– नेता अधिकारीले भने, “नेपाली जनताले बुझिसकेका छन्, वामपन्थी पार्टीप्रति गहिरो आस्था र विश्वास राख्दै आएका छन्, त्यसैले कसैको भ्रम र हल्लाले प्रभाव पर्ने छैन ।” 

कास्की क्षेत्र नं २ बाट प्रतिनिधिसभा सदस्यका उम्मेदवारसमेत रहनुभएका नेता अधिकारीले काँग्रेसकै कारण मुलुकमा विकासले फड्को मार्न नसकेको आरोप पनि लगाए।

लमजुङको प्रतिनिधिसभा सदस्यका उम्मेदवार देवप्रसाद गुरुङले अब मुलुकको विकास र नेतृत्व वामपन्थीबाटै हुने धारणा व्यक्त गरे।

एमालेका जिल्ला अध्यक्ष एवं क्षेत्र नं १ का प्रदेशसभा सदस्य उम्मेदवार धनञ्जय दवाडी, एमालेका केन्द्रीय सदस्य एवं जिल्ला ईञ्चार्ज मायानाथ अधिकारी, निवर्तमान सांसद टुकाभद्रा हमाल, जमिन्द्रमान घले, पूर्वसभासद् वुद्धिराम तमु लगायतले वाम गठबन्धनका पक्षमा भोट दिन मतदातालाई आग्रह गरे।
