डा रामशरण महत र रमेशकुमार महतमाथि बम आक्रमण, काँग्रेसद्वारा भत्र्सना

काठमाडौँ। नेपाली काँग्रेसले पार्टीका नेताद्वय डा रामशरण महत र रमेशकुमार महतमाथि नुवाकोटमा भएको बम आक्रमणप्रति निन्दा र भत्र्सना गरेको छ। 

प्रतिनिधिसभा निर्वाचन क्षेत्र नं १ नुवाकोटमा काँग्रेसका उम्मेदवार, केन्द्रीय सदस्य एवं पूर्वमन्त्री डा रामशरण र सोही क्षेत्रको प्रदेशसभा निर्वाचन क्षेत्र नं खका उम्मेदवार रमेशकुमार चुनावी प्रचारप्रसारमा हिँड्नुभएका बेला आज उनीहरु चढेको गाडीलाई लक्षित प्रेसरकुकर बम विष्फोट भएको थियो। 

उम्मेदवारसँगै चुनावी प्रचारप्रसारमा हिँडेका उपेन्द्र मिश्र, भेषकुमार तामाङ, सविन लामा, रमेश राईलगायत काँग्रेसका पाँच कार्यकर्ता गम्भीर घाइते भएको पार्टी कार्यालयका मुख्य सचिव कृष्णप्रसाद पौडेलले जानकारी दिए। 

घाइतेको अहिले काठमाडौँमा उपचार भइरहेको छ। “काँग्रेसप्रतिको जनलहरबाट अतालिएर आपराधिक मानसिकता बोकेका विपक्षीद्वारा काँग्रेसका उम्मेदवारको हत्या गर्ने मनशायले गरिएको यस प्रकारको घृणित क्रियाकलाप र आक्रमणप्रति काँग्रेस घोर निन्दा र भत्र्सना गर्दछ, यस घटनाले शान्तिपूर्ण रुपमा निर्वाचनका कार्यक्रम गर्न पाउने नागरिकको नैसर्गिक अघिकारमाथि ठाडो हस्तक्षेप गरेको छ”, विज्ञप्तिमा उल्लेख छ। 

काँग्रेसले घटनामा संलग्न व्यक्तिलाई तत्काल कडा कारबाही गर्न र घाइतेको उचित उपचारको प्रबन्ध गर्न सरकारसँग माग गरेको छ।
