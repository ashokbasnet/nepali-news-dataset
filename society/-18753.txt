समाचार प्रभावः चितवनका मृगौला पिडितलाई ताईवानबाट पनि सहयोग प्राप्त

शिशिर सिंखडा


भरतपु । दुवै मृगौलाले काम नगर्ने भएपछि सहयोगको याचना गरेका भरतपुर महानगरपालिका वडा नं. ११ भोजाड निवासी ५६ वर्षिय मन बहादुर गुरुङ्गलाई ताईवानबाट पनि उपचारको लागि सहयोग प्राप्त भएको छ। 

ताईवानमा कार्यरत देव तमाङ र निर कुमार गुरुङ्गको पहलमा ताईवानवासी नेपाली तथा नेपाल ताईवान एशोसियसन मार्फत् संकलित १ लाख २० हजार रुपैया सहयोग हस्तान्तरण गरिएको छ। 

मन बहादुरको घरमा पुगी देव तमाङको श्रीमती कविता तमाङ र निर कुमार गुरुङ्गका बुबा हर्क बहादुर गुरुङ्गले सो रकम हस्तान्तरण गरेका हुन्। दुवै मृगौलाले काम नगर्ने भएको ३ वर्ष बितिसक्दा पनि उपचार गर्न नसकेका मन बहादुरले थप सहयोगको लागि सहयोगीदाताहरुसँग अनुरोध गरेका छन् । गत कार्तिक २९ गते पनि इजरायलमा कार्यरत भरतपुर ११ भोजाड निवासी कमल गुरुङले रु १ लाख ८० हजार सहयोग गरेका थिए। 

३ वर्षदेखि मृगौलाको डाइलोसिस गर्दै आएको छु, मन बहादुरले भने । मृगौला प्रत्यारोपण गर्न आर्थिक अवस्था छैन, उनले भने । सुगर र प्रेसरका समेत रोगी रहेका मन बहादुरले सुगरको औषधी खाँदै गर्दा मृगौलाको समस्या समेत देखिएकोले साह्रै पीडा भएको बताए। 

उपचारको लागि चितवनको भरतपुर स्थित नारायणी सामुदायिक अस्पतालमा उपचार गरेको र त्यहाँबाट काठमाडौको नर्भिक अस्पतालमा पनि लामो समय उपचार गरेको उनले बताए। राष्ट्रिय मृगौला उपचार केन्द्र काठमाडौमा उपचारको क्रममा डाक्टरले मृगौला प्रत्यारोपण गर्नुपर्ने बताए पनि आर्थिक अभावको कारण मृगौला प्रत्यारोपण गर्न नसकेको उनले बताए।

६ जनाको परिवार रहेको उनको परिवारको आम्दानीको श्रोत केही छैन। दैनिक गुजारा चलाउन मुस्किल छ। श्रीमती, २ छोरा, १ बुहारी र नातीका साथ रहेको गुरुङ्ग परिवारमा मन बहादुर बिरामी भएपछि खुशीका दिनहरु हराएका छन्। श्रीमानको उपचार गर्नको लागि भएको ७ धुर जग्गापनि विक्री गर्नुपरेको उनकी श्रीमती गंगामायाले बताइन्। 

ऐलानी जमिनमा सानो घरमा बस्दै आएका गुरुङ्ग परिवार मन बहादुरको उपचारको लागि ३० लाख रुपैया भन्दा बढी खर्च गरिसकेको गंगामायाले बताइन्। जग्गा बेचेको पैसाले नपुगेर १५ लाख रुपैया भन्दा बढी त ऋण नै लागिसकेको छ, उनले भनिन्। मृगौला प्रत्यारोपण गर्न आर्थिक अवस्था पनि छैन, श्रीमानको लागि आफुले एउटा मृगौला प्रत्यारोपण गर्न चाहेको उनले बताईन् । प्रत्यारोपण गर्न पनि २५÷३० लाख रुपैया लाग्ने भएकोले कसरी श्रीमानको उपचार गर्ने भन्नेमा पीडामा रहेको गंगामायाले बताइन्।



मृगौला प्रत्यारोपण गर्न आर्थिक अवस्था नभएको हुनाले उनको जीवनरक्षाको लागि स्वदेश तथा विदेशमा हुनुहुने सहयागीदाताहरुबाट सहयोगको उनले याचना समेत गरेका छन्। उनको उपचारको लागि सहयोग गर्न चाहनुहुनेले मन बहादुर गुरुङ्गको नाममा रहेको नेपाल इन्भेष्टमेन्ट बैंक लिमिटेड नारायणगढ शाखाको खाता नं. ०१३८६८८४४० मा रकम सहयोग गरिदिनुहुन अनुरोध गरेका छन्। साथै फोन नं. ९८१२२९९४९१ अथवा ९८४५०२६०९४ मा सम्पर्क गरी सहयोग गरिदिनुहुन छोरा मनोज गुरुङ्गले अनुरोध गरेका छन्।
