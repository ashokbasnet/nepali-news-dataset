सार्वजनिक शैचालयको व्यवस्थापन चुनौतीपूर्ण

काठमाडौं। सरोकारवालाले सार्वजनिक शौचालय व्यवस्थापन चुनौतीपूर्र्ण बन्दै गएको भन्दै चिन्ता व्यक्त गरेका छन्।  काठमाडौंमा सोमबार आयोजित सार्वजनिक शौचालय व्यवस्थापन कार्यक्रममा सहभागी सरोकारवालाहरुले विकाससँगै सार्वजनिक शौचालय व्यवस्थापन कार्य थप चुनौतीपूर्ण बन्दै गएको बताएका हुन्।

विकाससँगै सर्वसाधरणमा सफा स्वच्छ शहर निर्माणको चेतना वृद्धि गर्न नसक्नु, महानगर र उपमहानगर तथा मुख्य शहरहरुमा पर्याप्त मात्रामा शौचालयको व्यवस्था नहुनु लगायतले समस्या जटिल बनाएको उनीहरुको तर्क थियो। सार्वजनिक शौचालय व्यवस्थापन अभियानका संयोजक गणेश शाहले महानगरमा विशेष गरेर पर्याप्त मात्रामा सर्वसुलभ र सहज पहुंचमा शौचालयको व्यवस्था नभएको बताए। 

कार्यक्रममा सहभागी सामाजिक अभियन्ता ध्रुव कार्कीले सार्वजनिक शौचालय व्यवस्थापन कार्य सहज र विस्तार गर्न आधुुनिक प्रविधिको प्रयोग गरिनुपर्ने सुझाव दिए। शहरी क्षेत्रसँगै तराईका जिल्लामा पनि सार्वजनिक शौचालय व्यवस्थापन उत्तिकै चुनौतीपूर्ण रहेको भन्दै उनले जनचेतनासँगै आधुनिक प्रविधिको उपयोग गर्नुपर्नेमा जोड दिए। 

कार्यक्रममा सार्वजनिक शौचालय व्यवस्थापकहरुले सरसफाई हामी सबैको दायित्व हो भन्ने चेतना र जिम्मेवारी बहन नगर्ने प्रवृतिले फोहर व्यवस्थापनमा समस्या भएको गुनासो गरेका थिए। 

बढ्दो शहरीकरणसँगै जनसंख्याको अनुपातमा आवश्यक सार्वजनिक शौचालय निर्माण हुन नसक्नु तथा भएकाको सही व्यवस्थापन गर्न नसक्दा शहरी क्षेत्रमा फोहर व्यवस्थापनको चुनौती दिनहुँ बढ्दै गएको छ।
