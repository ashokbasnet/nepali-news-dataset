विप्लवका १० कार्यकर्ता पक्राउ

काठमाडौँ। निर्वाचन विरोधी गतिविधि गर्ने नेत्रविक्रम चन्द विप्लव समूहका १० कार्यकर्ता पक्राउ परेका छन्। 

तेह्रथुम, संखुवासभा र मोरङ जिल्लाबाट ती कार्यकर्ता पक्राउ परेका हुन् । 

तेह्रथुम – निर्वाचन विरोधी गतिविधि गर्ने तीन नेता तथा कार्यकर्तालाई प्रहरीले पक्राउ गरेको छ। 

मतदाता र उम्मेदवारलाई प्रभावित पार्न सक्ने सम्भावित जोखिमलाई हेरेर माओवादी कार्यकर्तालाई पक्राउ गरिएको जिल्ला प्रहरी कार्यालयले जनाएको छ। 

पक्राउ पर्नेमा आठराई गाउँपालिका–६, का शशी ठटाल, फेदाप गाउँपालिका–१ का रामकृष्ण रिजाल र गौरीप्रसाद सापकोटा छन्। 

संखुवासभा– प्रदेश र प्रतिनिधिसभाको चुनावलाई लक्ष्य गरी प्रहरीले दुईजना विप्लव समूहका कार्यकर्तालाई पक्राउ गरेको छ। 

जिल्लाको विभिन्न भागबाट प्रहरीले निर्वाचनका क्रममा अवाञ्छित घटना नघटाऊँन भन्ने अभिप्रायले ती व्यक्तिलाई पक्राउ गरिएको प्रहरीले जनाएको छ। 

पक्राउ पर्नेमा पाँचखपन नगरपालिकाका निसा लिम्बु र देवराज गिरी छन्। 

उर्लाबारी, मोरङ– आगामी प्रतिनिधिसभा र प्रदेशसभा सदस्य निर्वाचनविरुद्ध गतिविधि गरेको अभियोगमा मोरङका विभिन्न स्थानबाट नेत्रविक्रम चन्द नेतृत्वको नेपाल कम्युनिष्ट पार्टीका पाँच नेता तथा कार्यकर्तालाई प्रहरीले पक्राउ गरेको छ। 

सो पार्टीका मोरङ जिल्ला इन्चार्ज ओखलढुङ्गाका पुष्कर श्रेष्ठलगायत पाँचजना नेता तथा कार्यकर्ता पक्राउ गरिएको छ। रासस
