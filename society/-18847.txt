लोकतन्त्रको रक्षाका लागि काँग्रेसको विजय आवश्यक: डा कोइराला

सोलुखुम्बु। नेपाली काँग्रेसका महामन्त्री डा शशांक कोइरालाले लोकतन्त्रको रक्षा र दिगो विकासका लागि नेपाली काँग्रेसले जित्नु आवश्यक रहेको बताएका छन्।

नेपाली काँग्रेस सोलुखुम्बुले आज जिल्लाको नेले बजारमा आयोजना गरेको चुनावी कार्यक्रममा बोल्दै महामन्त्री डा कोइरालाले वामको स्वार्थका कारण गठबन्धन बनेको भन्दै निर्वाचन सकिनासाथ त्यो भताभुंग हुने र त्यसको असर लोकतन्त्रमा समेत पर्ने खतरा रहेको बताए।

उनले वाम गठबन्धनका कारण काँग्रेस समस्यामा परेको भन्ने टिप्पणी हल्ला मात्र भएको बताउँदै आगामी निर्वाचनमा काँग्रेस राम्रो स्थानमा आउने दाबी गरे।

महामन्त्री डा कोइरालाले सोलुखुम्बुको चौँरीखर्कसम्म सडक लैजाने, ओखलढुङ्गाबाट नेचा सडक स्तरोन्नतिलगायतका महत्वपूर्ण काम दुई वर्षभित्र पूरा गर्ने समेत प्रतिबद्धता व्यक्त गरे। उनले सोलुखुम्बुका जनताले सदा झैँ यसपटक पनि काँग्रेसलाई माया गर्नेमा आफू ढुक्क रहेको बताए।
