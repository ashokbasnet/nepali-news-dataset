नेपाली काँग्रेसकै बहुमत आउँछ:  बाणिज्य मन्त्री बिश्वकर्मा

धुलाबारी । नेपाली काँग्रेसका केन्द्रीय सदस्य तथा वाणिज्य मन्त्री मिन बिश्वकर्माले आसन्न प्रतिनिधि सभा र प्रदेश सभाको निर्वाचनमा नेपाली काँग्रेसकै बहुमत आउने दावी गरेका छन् ।

 मन्त्री विश्वकर्माले बुधबार झापाको धुलाबारीमा आयोजित चुनावी सभामा बोल्ने क्रममा नेपाली काँग्रेसको बहुमत आउने र कम्युनिष्ट गठबन्धन बलियो प्रतिपक्षको रुपमा रहने दावी गरेका हुन् ।

केन्द्रीय सदस्य विश्वकर्माले तटस्थ मतदाताहरुको झुकाव काँगे्रसमा बढी भएकाले काँग्रेसले बहुमत ल्याउने ठोकुवा गरे ।

एक अर्को प्रसङमा काँग्रेस नेता बिश्वकर्माले बाम गठबन्धन कुनै चुनौती नभएको बताउँदै काँग्रेस नेतृत्वको सरकारले गरेको कामका आधारमा पनि मतदाताले काँग्रेसलाई रोज्ने दाबी गरे ।
 
बृद्धभत्ता: कांग्रेसले बढाएको दावी  
 
दलित अगुवाहरुसंगको छलफलमा मन्त्री बिश्वकर्माले काँग्रेस कै सरकारले दलित भत्ता रु २५०।– बाट रु ५००– बनाएको अनि रु ५००।– बाट रु १०००।– पनि काँग्रेस नेतृत्व कै सरकारले बनाएको स्मरण गराए ।

उनले सुुशील कोईराला नेतृत्वको सरकारले बृद्ध भत्तालाई मासिक रु १०००।– यथावत राखेर औषधी उपचार खर्च भनेर मासिक रु १०००।– थप गरी मासिक रु २०००।– बनाएको पनि मन्त्री बिश्वकर्माले बताए ।

उनले केपी ओली सरकारले बृद्ध भत्ता दोब्बर गरेको भनेर भ्रम फैलाएको समेत आरोप लगाए ।  कोईराला सरकारले दिएको औषधी उपचार खर्चलाई नै ओली सरकारले हटाएर भत्तामा थपेर मासिक रु २०००।– नै बाडेको तर प्रचारमा दोब्बर गरेको भनेर भ्रम फैलाएको काँग्रेस नेता बिश्वकर्माले बताए ।

उनले यो निर्वाचनमा नेपाली कांग्रेसको बहुमत आएपछि काँग्रेसको सरकारले बृद्ध भत्ता बढाएर मासिक रु ५०००।– बनाउने उल्लेख गरे ।
