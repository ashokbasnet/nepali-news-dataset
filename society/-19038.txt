२० वर्षपछि प्रहरी चौकी स्थापना

काठमाडौं। द्वन्द्वकालमा विस्थापित चितवनको चैनपुरमा रहेको प्रहरी चौकी २० बर्षपछि पुन स्थापना गरिएको छ। २०५३ सालमा दरबन्दी कायम भएको चैनपुर प्रहरी चौकी शुक्रबार पुन स्थापना गरिएको हो।

दरबन्दी कायम भएपछि २०५४ सालमा अस्थायी रुपमा स्थापना भएको चौकी ७ महिना मात्रै संचालन भएको थियो।  सशस्त्र द्धन्दको कारण चौकी बिस्तापित हुन पुगेको थियो। अस्थायी रुपमा संचालन भएको चौकी बिस्तापित भएको २० बर्षपछि शुक्रबार पुन स्थापना गरिएको छ।

खैरहनी नगरपालिकाको संयुक्त वडा कार्यालय हाताभित्र रहेको पुरानो स्वास्थ्य चौकीको भवनमा चौकी पुन स्थापना गरिएको इलाका प्रहरी कार्यालय खैरहनीका प्रहरी निरिक्षक दयाकृष्ण भट्टले जानकारी दिए। खैरहनी नगरपालिकाका मेयर लालमणी चौधरीले चौकीको उद्घाटन गर्दै प्रहरीसँग मिलेर शान्ति सुरक्षा कायम गर्ने बताए।

शान्ति सुरक्षाको अवस्था मजबुत पार्न अहिले अस्थायी भवनमा चौकी स्थापना गरेको प्रहरीले जनाएको छ। १० जनाको दरबन्दी रहेको चौकीमा तत्कालका लागि प्रहरी सहायक निरिक्षकको नेतृत्वमा ५ जना प्रहरी खटाइएको छ।
