फेरि अर्को बुथमा मतपेटिका जलाइयो, दलका प्रतिनिधिले नै जलाएको आरोप

रुकुम। रुकुमको अर्को बुथमा पनि एसिड हालेर मतपेटिका जलाइएको छ । पश्चिम रुकुमको आठबीसकोटको नेपाल राष्ट्रिय मावि मदतान केन्द्रमा नेकपाका कार्यकर्ताले मतपेटिकामा एसिड हालेका हुन् । यसअघि यहाँको बाफिकोटको रत्न मावि 'क' मतदान केन्द्रमा रहेको मतपेटिकामा आगजनी गरेका थिए।
 
आठबीसकोट गाउँपालिका वडा नम्बर ११ को नेपाल राष्ट्रिय मावि गत्सैना मतदान केन्द्रको एउटा मतपेटिकामा एसिड हालेर आगो लगाइएको प्रहरीले जनाएको छ । समानुपातिक तर्फको ख मतपेटिकामा एसिड हालिएको जिल्ला प्रहरी कार्यालय रुकुमका प्रहरी निरिक्षक ऋषी ढुंगानाले जानकारी दिए ।  अहिले त्यहाँ मतदान स्थगित भएको उनले जानकारी दिए ।

मतपेटिकामा नेकपाका कार्यकर्ताले एसिड हालेको आशंकामा केशव खड्कालाई नियन्त्रणमा लिइएको प्रहरीले जनाएको छ । तर केही मतदाताले भने बुथमा नै खटिएका प्रतिनिधिले एसिड हालेको बताएको प्रहरीले जनाएको छ ।
