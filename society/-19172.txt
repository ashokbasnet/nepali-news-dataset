अज्ञात समूहको गोलीबाट प्रहरी जवान र म्यादी प्रहरी घाइते

लहान। अज्ञात समूहले आज दिउँसो सिरहाको निरदनामा चलाएको गोली लागेर एक प्रहरी जवान र एक म्यादी प्रहरीसहित दुई जना घाइते भएका छन्।

सवारी चेकजाँचका क्रममा मोटरसाइकलमा आएका दुई जनाका समूहले चलाएको गोली लागेर जितना प्रहरी चौकीमा कार्यरत प्रहरी जवान मागेराम यादव र म्यादी प्रहरी आदर्श यादव घाइते भएका हुन्।

प्रहरी जवान यादवको पेट र म्यादी प्रहरीको कोखमा गोली लागेको जिल्ला प्रहरी कार्यालय सिरहाका प्रहरी नायब उपरीक्षक राजेन्द्र भेटवालले जानकारी दिए।

घाइते दुवै जनालाई उपचारका लागि धरानस्थित बिपी कोइराला स्वास्थ्य विज्ञान प्रतिष्ठानमा पठाइएको उनले जानकारी दिए। गोली कस्ले र किन चलाएको भन्ने पुष्टि नभएको र गोली चलाउनेको खोजी भइरहेको जिल्ला प्रहरी कार्यलय सिराहले जनाएको छ। रासस
