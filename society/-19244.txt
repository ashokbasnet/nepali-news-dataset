प्रहरीमाथि गोली प्रहार गर्ने तीन पक्राउ

महेन्द्रनगर, धनुषा। प्रहरीमाथि गोली प्रहार गरेर फरार भएका तीन जनालाई धनुषा प्रहरीले आज पक्राउ गरेको छ। 

पक्राउ पर्नेमा धनुषाको शहीदनगर नपा–१ बस्ने ३२ वर्षीय शिवकुमार राय, २८ वर्षीय मनोजकुमार राय र १८ वर्षीय सुरेन्द्रकुमार राय छन्। जिल्ला प्रहरी कार्यालय धनुषाका अनुसार शहीदनगर नपा–२ स्थित चिरैया चोकबाट तिनलाई पक्राउ गरिएको हो। 

अभियुक्तका साथबाट ज६प ९०५६ र स५प ९२३९ नंका दुई थान मोटरसाइकल, १५० ग्राम ब्राउन सुगर, एक थान चिनियाँ पेस्तोल र त्यसमा लाग्ने म्यागजिन एक तथा मोबाइल र सिम कार्ड तीन थान बरामद गरिएको छ। अभियुक्तहरु आइतबार अपराह्न २ बजे सिरहाको कल्याणपुर नपा–५ स्थित निर्दनाघाटमा प्रहरी जाँच भइरहेका अवस्थामा मोटरसाइकलमा आएर त्यहाँ खटिएको प्रहरी टोलीमाथि गोली प्रहार गरी एक म्यादी प्रहरी र एक प्रहरी जवानलाई गम्भीर घाइते बनाई फरार भएका थिए। 

गोली प्रहारबाट ३३ वर्षीय प्रहरी जवान मायाराम यादव र म्यादी प्रहरी आदर्श कुँवर घाइते भएका छन्। उनीहरु दुवैको शिक्षण अस्पताल महाराजगञ्जमा उपचार भइरहेको प्रहरीले जनाएको छ। अभियुक्त तीनै जनालाई जिप्रका धनुषाको हिरासतमा राखी लागुऔषध, हातहतियार तथा ज्यान मार्ने उद्योग मुद्दामा म्याद थप गराई आवश्यक अनुसन्धान भइरहेको छ।
