सबै मतपेटिका सदरमुकाम ल्याइयो

दुनै, डोल्पा। डोल्पाका ६६ वटै मतदान केन्द्रका मतपेटिका सदरमुकाम ल्याइएको छ। 

निर्वाचन सम्पन्न भएको तीन दिनपछि सबै मतदान केन्द्रका मतपेटिका सदरमुकाम ल्याइएको हो। मंगलबारसम्म ५८ वटा मतदान केन्द्रका मतपेटिका सदरमुकाम ल्याइए पनि बाँकी आठ वटा मतदान केन्द्रका मतपेटिका आज मात्र सदरमुकाम ल्याइएको हो। 

निर्वाचन सम्पन्न भएलगत्तै सदरमुकाम आसपासका मतदान केन्द्रका मतपेटिका दुनै ल्याइएको र तल्लो डोल्पा तथा उपल्लो डोल्पाका केही मतदान केन्द्रका मतपेटिका मंगलबार सदरमुकाम ल्याइएको मुख्य निर्वाचन अधिकृत रमेशप्रसाद ज्ञवालीले जानकारी दिए।

उपल्लो डोल्पाका २० वटा मतदान केन्द्रका मतपेटिका भने दुई दिन लगाएर सेनाको हेलिकप्टरबाट सदरमुकाम ल्याइएको उनले बताए।
