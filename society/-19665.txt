बर्दिया १ मा दुई गौतमको कडा प्रतिष्पर्धा

–भावुक योगी 

बर्दिया। बर्दिया क्षेत्र नं. १ मा पूर्वमन्त्री र बहालवाला मन्त्रीबीच कडा चुनावी प्रतिस्पर्धा हुने देखिएको छ। 

वाम गठबन्धनबाट पूर्वउपप्रधानमन्त्री तथा नेकपा (एमाले) का उपाध्यक्ष वामदेव गौतम र लोकतान्त्रिक गठबन्धनबाट हाल सिँचाइमन्त्री रहेका नेपाली कांग्रेस जिल्ला सभापति सञ्जयकुमार गौतम चुनावी मैदानमा उत्रिएका छन्।

यसअघि बर्दियाबाट पाँच पटक चुनाव लड्नुभएका वामदेवले तीन पटक जीत हासिल गरेर राष्ट्रिय राजनीतिमा रहेर पनि बर्दियाका लागि त्यति ध्यान नदिएको र काम नगरेको आरोप लगाउँदै सञ्जयकुमारले आफूलाई मौका दिन भन्दै मतदातासँग मत मागिरहेका छन्।

एमालेका गौतम भने त्यसबेला आफ्नो बहुमत सरकार नभएका कारण बर्दियाको विकास गर्न नसकेको र अब आफ्नो बहुमतको सरकार बनेपछि बर्दियाको विकासका लागि लागिपर्ने प्रतिबद्धता व्यक्त गर्दै मतदातासँग मत मागिरहेका छन्।

बर्दिया क्षेत्र नं १ बाँसगढी बजार र ग्रामीण क्षेत्रका मतदाता विकासका लागि केन्द्रीयस्तरको पहुँच भएका नेता वामदेवले जित्नु आवश्यक रहेको बताउँछन्। गुलरिया बजार र ग्रामीण क्षेत्रका धेरै मतदाता भने गाउँको समस्या बुझ्न आइरहन, स्थानीय राजनीतिलाई केन्द्रसम्म जोड्ने र बाढीबाट छुट्कारा पाउन सहयोग गर्ने सञ्जयकुमार नै बर्दियाको विकासका लागि ठीक भनिरहेका छन्। 

अहिलेसम्मका चुनावमा तीन पटक जितेका वामदेव यहाँबाट दुई पटक सांसद भएका थिए। कांग्रेसका सञ्जयकुमारले भने एक पटक मात्र जितेका छन्। यस चुनावमा कांग्रेसका गौतमले एमालेका गौतमलाई जितेर बर्दियाबाट बराबरी रुपमा सांसद हुने स्थान बनाउने हुन् अथवा एमालेका गौतमले ह्याट्रिक गर्ने हुन्, प्रतीक्षाको विषय बनेको छ। रासस
