‘दुई तिहाइ सहज’

हेटौँडा। प्रतिनिधिसभाका लागि मकवानपुर क्षेत्र नं २ का उम्मेदवार एवं नेकपा (एमाले) का नेता विरोध खतिवडाले वाम गठबन्धनले सहजरुपमा दुई तिहाइ बहुमत ल्याउने दाबी गरेका छन्।

मनहरी वाम गठबन्धनले आयोजना गरेको चुनावीसभामा आज उनले वामपन्थीको प्रदेश र केन्द्र सरकार बनेपछि स्वास्थ्य, शिक्षा, रोजगारी, विकास निर्माण लगायतका कामले तीव्रता लिने ग्यारेन्टी गरे।

कार्यक्रममा निवर्तमान सभासद् नेकपा (माओवादी केन्द्र)का नेता रामनारायण विडारीले अरु देश प्रविधिको विकासमा अघि बढ्दा नेपाल भने काँग्रेसले जालमा राखेकाले विकास हुन नसकेको दाबी गरे।

मकवानपुर क्षेत्र नं २ प्रदेशसभा (ख) का उम्मेदवार राजाराम स्याङ्तानले यस क्षेत्रको भेगीय विकासका लागि आफूले योजना निर्माण गरेको, कतिपय योजना कार्यान्वयनमा रहेको र कतिपय तयारी अवस्थामा रहेकाले ती सबै काम पूर्ण गर्नका लागि आफ्नो उम्मेदवारी रहेको बताए।

माओवादी केन्द्रबाट मकवानपुर क्षेत्र नं २ को प्रदेशसभाका समानुपातिक उम्मेदवार ओम घलान प्रदीप, काँग्रेसका पूर्वजिल्ला सचिव विष्णु दाहाल, एमालेबाट निर्वाचित वडाअध्यक्ष अनिल बानियाँ लगायतले गठबन्धन विजयी हुनुपर्नेमा जोड दिएका थिए।
