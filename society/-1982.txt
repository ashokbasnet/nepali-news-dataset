ओखलढुङ्गाका सातै गाउँपालिकामा तोकियो निमिक्त कार्यकारी 

ओखलढुङ्गा । जिल्ला समन्वय समिति ओखलढुङ्गाले भर्खरै घोषणा भएका गाउँपालिकाहरुमा निमिक्त कार्यकारी तोकेको छ । नयाँ संरचना घोषणा भएसंगै ठप्प रहेका स्थानीय तहका कार्यहरु तत्काल सञ्चालनका लागी निमिक्त कार्यकारी तोकिएको हो । स्थानिय तह पुनसंरचना आयोगले जिल्लामा एक नगरपालीका सहित सात गाउपालिका निर्धारण गरेको छ।

सोहि अनुसार जिल्ला समन्वय समिती ओखलढुंगाले सोमबार एक सुचना प्रकाशित गरी खिजीदेम्बा गाउँपालिकामा गणेश बास्तोला,चम्पादेवी गाउँपालिकामा ईश्वर ढुंगाना, चिशंखुगढी गाउँपालिकामा दिलिप कुमार मगर र मानेभन्ज्याङ गाउँपालीकामा राजेन्द्र राजभन्डारीलाई नियुक्त गरिएको छ । त्यस्तै मोलुङ्ग गाउँपालिकामा रामकाजी श्रेष्ठ, लिखु गाउँपालिकामा लाल बहादुर श्रेष्ठ र सुनकोशी गाउँपालीकामा राम कुमार कार्की नियुक्त भएका छन्।

उनिहरुलाई बरिष्ठताका आधारमा कार्यकारी तोकिएको स्थानिय बिकाश अधिकारी तथा जिल्ला समन्वय समितीका प्रमुख यमलाल अधिकारीले बताए। अहिले तोकिएका कार्यकारी सबै ना.सु सरहका हुन्। उनीहरुले सामान्य प्रसासन मन्त्रालयबाट कार्यकारी अधिकृत सरहका कर्मचारीहरु गाउँपालिकामा नआउन्जेल काम गर्न पाउनेछन् । त्यसपछि गाउँपालीका र जिल्ला समन्वय समितीको निर्देशन अनुसार वडा प्रमुखको भुमिकामा वडा स्थरमा काम गर्नेछन्। तर सिद्धिचरण नगरपालीकाले भने साबिककै कार्यकारी अधिकृत पाएको छ । हाल नगरपालिकामा चञ्चल कुमार खड्का कार्यकारी अधिकृत रहेका छन्।
