युएस आर्मी हुँ भन्दै फेसबुकबाटै विवाह, फेसबुकबाटै लुट धन्दा

काठमाडौं । संखुवासभा माकल गाउँपालिका–५ बस्ने मनकला गुरुङसँग फेसबुकमार्फत सम्पर्क बढाई विवाह समेत गरेर उनकै नातेदारलाई ठगी गरेको अभियोगमा एक पक्राउ परेका छन् । भक्तपुर च्याम्हासिंह बस्ने सिन्धुपाल्चोकको माङखा–७ का ३३ बर्षीय तुलबहादुर तामाङलाई महानगरीय अपराध महाशाखाको प्रहरी टोलीले सिन्धुपाल्चोकको माङखाबाट पक्राउ गरेको जनाएको छ ।

उनले मनकलाकै नातेदार राजेश गुरुङ र कैलास गुरुङलाई युएस आर्मीमा जागिर लगाइदिन्छु भन्दै प्रलोभन देखाई २१ लाख रुपैयाँ लिएका थिए । विदेश पठाउने भन्दै पीडितहरुलाई प्रोसेसको लागि काठमाडौँ बोलाएर अलपत्र पारेका प्रहरीले जनाएको छ । आफ्नै पत्नीसँग समेत सम्पर्कबिहीन भई ठगी गरेको जानकारी प्राप्त भएपछि अनुसन्धानको क्रममा उनलाई लुकीछिपी बसेको अवस्थामा प्रहरीले पक्राउ गरेको हो ।

तामाङले यसअघि फेसबुक मार्फत साथी बनाई लेवनानमा रहेकी सिन्धुपाल्चोककी सिर्जना दोङ्गसँग डिपेन्डेन्ट भिषामा अमेरिका लैजाने भनी ९ लाख, निज सिर्जनाका भाई संजय दोङ्ग र मिम लामालाई क्यानडा पठाउने भनी १३ लाख रुपैयाँ र साईप्रसमा रहेकी कुसुम लामालाई क्यानडामा जाऔं भनी नेपाल बोलाई ९ लाख रुपैयाँ ठगी गरेका थिए । तामाङलाई उक्त ठगी मुद्दामा २०७३ श्रावण महिनामा पक्राउ गरी कारवाही भएकोमा केही समय थुनामा बसी धरौटीमा छुटे पश्चात पुनः ठगी धन्दा सुरु गरेको अनुसन्धाबाट खुल्न आएको छ ।

उनलाई आवश्यक अनुसन्धान एवं कारवाहीको लागि आइतबार उक्त महाशाखाले महानगरीय प्रहरी परिसर काठमाडाँै पठाएको प्रहरीले जनाएको छ ।
