माध्यामिक शिक्षा परीक्षाको सम्पूर्ण तयारी पूरा 

काठमाडौं । परीक्षा नियन्त्रण कार्यालय सानोठिमीले बिहीबारदेखि सुरु हुने माध्यामिक शिक्षा परीक्षाको सम्पूर्ण तयारी पूरा भएको जनाएको छ । परीक्षा नियन्त्रक अम्बिकाप्रसाद रेग्मीले भोलिदेखि सुरु हुने माध्यामिक शिक्षा परिक्षाको सम्पूर्ण तयारी पूरा भएको जानकारी दिएका हुन्।

बुधबार रफत सञ्चार क्लव भक्तपुरले आयोजना गरेको साक्षात्कार कार्यक्रममा बोल्दै उनले परिक्षा केन्द्र, प्रश्न पत्र, आवश्यक जनशक्तिसहित परिक्षाको सबै तयारी पूरा भएको बताए। परिक्षा नियन्त्रक रेग्मीले यस वर्षको परिक्षामा ५ लाख ३८ हजार १ सय ८२ जना परिक्षार्थी परीक्षामा सहभागी हुने जानकारी दिए। परीक्षा विहान ८ बजेबाट ११ बजेसम्म संचालन हुनेछ ।

पहिलो दिन चैत्र ३ गते बिहीबार अनिवार्य अंग्रेजी विषयको परीक्षा हुनेछ। त्यसैगरी चैत्र ४ गते अनिवार्य नेपाली, चैत्र ६ गते अनिवार्य गणित, चैत्र ७ गते अनिवार्य विज्ञान, चैत्र ८ गते स्वास्थ्य, जनसंख्या, तथा वातावरण शिक्षा, चैत्र ९ गते संस्कृततर्फ अनिवार्य संस्कृत भाषा, चैत्र १० गते ऐच्छिक गणितको परिक्षा संचालन हुनेछ। विभिन्न प्राविधिक विषय समेत गरी चैत्र १४ गतेसम्म परिक्षा संचालन हुने परीक्षा निणन्त्रण कार्यालयले जनाएको छ।

यस वर्ष सबै भन्दा कम परस्क्षा केन्द्र मुस्ताङ र मनाङमा रहेको छ । काठमाडौंमा सबै भन्दा बढि ९६ वटा परीक्षा केन्द्र रहेको परीक्षा नियन्त्रक रेग्मीले बताउनु भयो । 

परीक्षाका लागि १ हजार ९ सय २३ केन्द्रको व्यवस्था गरिएको परीक्षा नियन्त्रण कार्यालयले जनाएको छ । परीक्षा नियन्त्रण रेग्मीले परीक्षाका लागि १ हजार ९ सय २३ जना केन्द्राध्यक्ष, २ हजार ६ सय ४६ सहायक केन्द्राध्याक्ष, २२ हजार ४ सय ६१ निरीक्षक, ११ हजार ७ सय १६ सहयोगी र २८ हजार ८ सय ४५ जना सुरक्षाकर्मी गरी ६७ हजार ५ सय ९१ जना जनशक्ति परिक्षा हुने जानकारी  दिए।

परीक्षा नियन्त्रण कार्यालयले परिक्षामा मर्यादा विपरित काम गर्ने वा गर्न उक्साउने जोकोहीलाई कडा कार्वाही गर्ने, यस्तो कार्य गर्ने परिक्षा केन्द्र वा परिक्षार्थीको परीक्षा रद्द गर्न सकिने पनि स्पष्ट पारेको छ । परिक्षालाई मर्यादित बनाउन सबैलाई सहयोग गर्न पनि अनुरोध गरिएको छ ।
