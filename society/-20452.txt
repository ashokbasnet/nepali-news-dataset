खुला खोरभित्र बाघ पसेर अर्नाको शिकार

चितवन। चितवन राष्ट्रिय निकुञ्ज, पदमपुर क्षेत्रमा रहेको खुला खोर (इन्क्लोजर) भित्र बाघ पसेर अर्नाको शिकार गरेको छ। 

निकुञ्जका प्रमुख संरक्षण अधिकृत रामचन्द्र कँडेलका अनुसार मंगलबार अनुगमनमा गएको टोलीले खोरभित्रको एउटा वयस्क पोथी अर्ना बाघले आक्रमण गरी मारेको अवस्थामा फेला परेको थियो। बुधबार अर्नाको शरीर परीक्षण गर्न गएको टोलीले अर्ना नभेटिएपछि खोजी गर्दै जाँदा घटनास्थलबाट ६० मि पर झाडीमा अर्नाको आधा भाग बाघले खाएको अवस्थामा फेला परेको हो। उनका अनुसार घटनास्थल वरपर खोजी गर्दै जाँदा बाघसमेत फेला परेको छ। 

टोलीले बाघलाई लखेटेर खोर बाहिर पठाएको उनले जानकारी दिए। उनका अनुसार गत वर्षामा बाढीले बगाएर मर्मत गरिएको ठाउँबाट बाघ खोरभित्र पसेको देखिएको छ। उक्त बाघ सोही बाटो हुँदै बाहिरिएको उनले जानकारी दिए। वर्षामा पानीले खोलेका ठाउँमा पिसिसी गरेर मर्मत गर्ने काम भइरहेको उनले बताए।

कोशी टप्पु राष्ट्रिय निकुञ्जबाट १२ र काठमाडौँको चिडियाखानाबाट तीन गरी १५ अर्ना गत वर्ष चितवन राष्ट्रिय निकुञ्जमा ल्याइएको थियो। चिडियाखानाबाट ल्याइएका तीन अर्ना केही समयपछि नै मरेका थिए भने गत वर्षाको बाढीपछि भदौ २२ र २५ गते दुई पोथी अर्ना मरेका थिए। अहिले बाघले एक अर्नाको शिकार गरेसँग अब खुला खोरमा नौ अर्ना बाँकी छन्। तीमध्ये दुई भाले छन्। निकुञ्जको पदमपुर क्षेत्रमा खुला खोर निर्माण गरी स्थानान्तरण गरी ल्याइएका अर्ना राखिएको छ। खोरमा अर्नाको संख्या वृद्धि गरी ठूलो समूह बनेपछि खुला रुपमा छाड्ने योजना रहेको छ।
