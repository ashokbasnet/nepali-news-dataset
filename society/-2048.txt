मृतकका परिवारलाई १५ लाख दिने सहमतिपछि आफन्तले शव बुझे

धुलिखेल। काभ्रेको पनौतीस्थित तेजगङ्गा बहुमुखी क्याम्पसले आफ्नो क्याम्पस भवनमाथि विद्युत्को मुख्य प्रशारण लाइनमा परेर मृत्यू भएका छात्रको परिवारलाई क्षतिपूर्ति दिने सहमति भएको छ ।

क्याम्पस प्रशासनसँग  १५ लाख क्षतिपूर्ति दिने सहमति भएपछि मङ्गलबार मृतकका परिवारले शिक्षण अस्पतालमा रहेको शव बुझेका छन् । पनौतीको मल्पिस्थित भालेश्वर माविमा कक्षा– ९ मा अध्ययनरत छात्र सन्तोष थापाको शनिबार मृत्यु भएको विषयलाई लिएर तेजगङ्गा बहुमुखी क्याम्पसले गल्ती स्वीकारेको छ।

आफ्नो गल्ती भएको स्वीकार्दै क्याम्पस प्रमुख डा अम्बुभवानी कार्कीले मृतकलाई  १५ लाख नगद क्षतिपूर्ति दिन मञ्जुर गरेकी हुन् ।

क्याम्पसको छतमाथि तानेको मुख्य प्रशारण लाइनतारमा अल्झेर विद्यार्थी थापाको मृत्यु भएको थियो । त्यसका लागि मृतककी आमाको नाममा  १५ लाख क्षतिपूर्तिस्वरुप दिने निर्णय गरेको छु’– कार्कीले भनिन् । उनले क्याम्पस भवनको नक्सापासको बारेमा नगरपालिकासँग बारम्बार भन्दा पनि त्यो प्रक्रिया पूरा हुन नसकेको बताइन् ।

‘हामीले नगरपालिकाबाट नै  १० लाख अनुदान प्राप्त गरेर भवन निर्माण गरेका हौँ ।’ भवनको नक्सापास सम्बन्धमा पनि कुरा भइरहेको र छिट्टै टुङ्गिने उनले बताईन् । उनले विद्युत् प्राधिकरणलाई बारम्बार भन्दा पनि प्राधिकरणले वास्ता नगरेका कारण मृत्युको कारक बन्न गएको समेत बताईन् ।

त्यसको दोषी क्याम्पस होइन, विद्युत् प्राधिकरण हो, कार्कीले भनिन्, “मैले बारम्बार भन्दा पनि प्राधिकरणले चाँसो नै दिएन, जसको कारण अहिले यस्तो अवस्था व्यहोर्नुपरेको हो ।”

सो विषयमा क्याम्पसले क्षतिपूर्ति र केही माग पूरा गर्ने भएपछि पीडित परिवार शव जिम्मा लिन सहमति भएको भालेश्वर माध्यमिक विद्यालयका विद्यालय व्यस्थापन समितिका अध्यक्ष राजेन्द्र केसीले बताए ।

जिल्ला प्रशासन कार्यालय, जिल्ला प्रहरी कार्यालय, नेपाल विद्युत् प्राधिकरण, पनौती नगरपालिकाका र क्याम्पसका प्रमुख तथा भालेश्वर माविका अध्यक्ष र पीडित परिवारबीच मङ्गलबार सहमति भएको थियो ।

तेजगङ्गा क्याम्पसले  १५ लाख रकम क्षतिपूर्ति दिने, मृतकका परिवारका सदस्यलाई उच्च शिक्षा निःशुल्क प्रदान गर्ने, तेजगङ्गा क्याम्पस र नेपाल विद्युत् प्राधिकरणले मृतकका परिवारलाई रोजगारी प्रदान गर्ने तथा विद्युत्लाई व्यवस्थापन गर्नेलगायतका सहमति भएको जनाएको छ ।

पनौति– ८, निवासी छात्र थापा कपलकोट पिक्नीक स्पोटमा साथीसँग फूटबल खेल्दा बल तेजगङ्गा कलेजको नवनिर्मित भवनको छतमा खसेको थियो । छतमा बल लिँन जाँदा थापाको करेन्ट लागेर शनिबार मृत्यु भएको थियो । क्याम्पसको छतमा रहेको रडमा बिजुलीको तार छोएको र एक्कासि रड समात्न गई थापाको मृत्यु भएको थियो ।  रासस
