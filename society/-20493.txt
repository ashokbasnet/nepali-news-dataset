विकास निर्माणको कामलाई तिव्रता दिने शाक्यको प्रतिवद्धता

काठमाडौं। काठमाडौं महानगरपालिकाका मेयर विद्यासुन्दर शाक्यले काठमाडौं महानगरपालिकाको विकास, निर्माणको कामलाई तीव्रता दिने प्रतिवद्धता व्यक्त गरेका छन्।

मेयर शाक्यले जनताको अपेक्षा अनुसार काठमाडौं महानगरपालिकाको फोहोरमैला व्यवस्थापन, ट्राफिक व्यवस्थापन, शिक्षा, स्वास्थ्य, खानेपानीलगायतको उचित प्रबन्ध गर्न लागिपर्ने प्रतिवद्धता व्यक्त गरे। महानगरपालिका स्थापनाको २३ औं वर्ष प्रवेशको अवसर पारेर शुक्रबार काठमाडौंमा आयोजित कार्यक्रममा बोल्दै मेयर शाक्यले काठमाडौं महानगरपालिकालाई समृद्ध बनाउन सबैलाई साथ दिन आग्रह गरे।

उनले काठमाडौं महानगरपालिका नेपालकै पहिचान भएकाले यसको विकासमा सबैको ध्यान जानुपर्नेमा पनि जोड दिए। मेयर शाक्यले प्रदेशसभा र प्रतिनिधिसभा निर्वाचनपछि मुलुकको संक्रमणकाल टुंगिएकाले अव जन अपेक्षा अनुसार काम गर्न सक्ने वातावरण बन्न गएको पनि स्पष्ट पारे।
