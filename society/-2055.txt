बर्दियामा सवा चार लाख बढिलाई हात्तीपाइलेको औषधि खुवाइँदै

डवल महतारा, चैत्र २ । बर्दियामा आउँदो पाँच गतेदेखि सात गतेसम्म हात्तीपाइले (फाईलेरिया) रोग निवारण अभियान संचालन गरिने भएको छ ।

अभियानका लागि २५९ स्वास्थ्यकर्मी, ८ सय ३१ महिला स्वास्थ्य स्वयंसेविका र ८ सय १ जना स्वयंसेवक गरी १८ सय ९१ जना परिचालित गरिने जिल्ला स्वास्थ्य कार्यालय बर्दियाले जनाएको छ ।

बर्दियाको कूल जनसंख्या ४ लाख ५९ हजार ४ सय ९९ मध्ये ४ लाख २६ हजार ७ सय ७५ लाई हात्तीपाइले (फाइलेरिया) बिरुद्धको औषधि खुवाइने लक्ष्य राखिएको जिल्ला स्वास्थ्य कार्यालय बर्दियाका प्रमुख महेन्द्रध्वज अधिकारीले बताए ।

गत बर्ष बर्दियामा कूल जनसंख्याको ७९.५१ प्रतिशत र अघिल्लो बर्षमा ८२.८२ प्रतिशत जनसंख्याले हात्तीपाइलेको औषधि खाएको उनको भनाई छ ।

बर्दियामा गएको कार्तिक १८ गते गरिएको सर्भेक्षणमा धधबार –४ बैदाबैदीमा ३१० जनामध्ये ३७ जनामा र बबई –२ डुम्रेनीमा ३०१ मध्ये १५ जनामा हात्तीपाइले पोजेटिभ देखा परेको बताइएको छ ।

जाडो लागि ज्वरो आउने, लिम्फ नलीहरु सुन्निने, हातगोडामा निलाकाला धर्साहरु देखिने, गिर्खाहरु बढ्दै जाने, पुरुषको अण्डकोष ठूलो हुदै जाने, महिलामा यौनाङ्ग तथा स्तन सुन्निने, खुट्टा सुन्निएर हात्तीको जस्तै हुने लगायतका यस रोगका लक्षण रहेको स्वास्थ्यकर्मीहरुले बताएका छन् ।

यो रोग फैलिनबाट रोक्न र बिरामीको संख्यामा कमी ल्याउन तथा यो रोगका विरामीहरुलाई दिर्घरोग, असक्त एवं कुरुपताबाट बचाउने उद्देश्यले अभियान संचालन गरिएको हो ।

दुई बर्ष मुनिका बालकालिका, गर्भवती तथा सात दिन नपुगेका सुत्केरी, सिकिस्त बिरामीहरु जस्ते मुटू, क्यान्सर, मृगौला, फोक्सो, २४ घण्टामा ज्वरो आएका बिरामी तथा छारे रोगका बिरामीले यो औषधि खान नहुने बताइएको छ ।
