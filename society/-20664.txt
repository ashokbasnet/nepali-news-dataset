राष्ट्रिय सभाको निर्वाचन नभएसम्म सरकार नछाड्नेः मन्त्री थापा

काठमाडौँ। कानून, न्याय तथा संसदीय मामिला मन्त्री यज्ञबहादुर थापाले राष्ट्रिय सभाको निर्वाचन सम्पन्न नभएसम्म प्रधानमन्त्री शेरबहादुर देउवाले सरकार नछाड्ने बताएका छन्। 

रिपोर्टर्स क्लबमा आज आयोजित कार्यक्रममा मन्त्री थापाले यो चुनावी सरकार भएको प्रष्ट पार्दै राष्ट्रिय सभाको निर्वाचन सम्पन्न गरेर सरकार छाड्ने बताए। उनले निर्वाचन आयोगले पूर्ण मत परिणाम अझै सार्वजनिक नगरिसकेको चर्चा गर्दै नयाँ सरकारको गठन प्रक्रिया पु–याएर मात्र छाड्ने बताए। 

उनले थपे, “प्रधानमन्त्रीले मलाई धेरै दबाब आयो भनेर पद छोड्छु भन्न पाउनु हुन्न ।” 

राष्ट्रिय सभाको निर्वाचन सम्पन्न भएपछि आफूहरु सरकार छोड्न तयार रहेको उनले स्पष्ट पारे। उनले दुई महिनाअघि राष्ट्रिय सभासम्बन्धी अध्यादेश राष्ट्रपतिसमक्ष पठाएको बताउँदै अहिलेसम्म स्वीकृति नदिनु दुःखद भएको गुनासो गरे।

मन्त्री थापाले अध्यादेश संविधानसम्मत रुपमा राष्ट्रपतिसमक्ष पठाएको भन्दै त्यसलाई स्वीकृत गर्नुको विकल्प राष्ट्रिपतिसँग नभएको बताए।
