'छोरा' तिहार मनाए कर्णालीवासीले

–रामचन्द्र न्यौपाने 

दुनै, डोल्पा।  भाइ तिहार सकिएको दुई महिनापछि आज कर्णालीवासीले छोरा तिहार मनाए। 

नेपालमा कतै पनि नमनाइने छोरा तिहार प्रत्येक वर्ष पौष शुक्ल द्वितीयका दिन कर्णालीका जुम्ला र डोल्पाका सर्वसाधारणले धुमधामका साथ मनाउने गर्दछन्। 

छोरा तिहारमा आमाले छोरालाई निधारमा अक्षता, गलामा माला र सगुनका रुपमा घरमै बनाइएको सेलरोटी, फिनीरोटी, चिनीरोटीजस्ता परिकारसहित टीका लगाइदिने चलन छ। 

टीकासँगै छोराको दीर्घायु र प्रगतिको कामना गर्दै आर्शिवाद दिने गरिन्छ। छोराले पनि आमालाई दक्षिणाका रुपमा पैसा, धोती चोलीलगायतका सामग्री दिएर टीका थाप्छन्। 

छोरा तिहारमा आमाको हातबाट टीका थापिसकेपछि सम्पूर्ण पुरुष जम्मा भई प्रत्येक घरघर तथा गाउँ बस्तीमा पुगेर भैलो खेल्ने चलन छ। 

आजको दिन महिला पनि सार्वजनिक स्थलमा भेला भएर चुट्किला देउडा खेलेर रमाइलो गर्ने र एकअर्काको पिरव्यथा साटासाट गर्ने गर्छन्। 

भैलोको भाका यस्तो हुन्छः 
आउँशीया बार भैलो 
दरमुद बार भैलो 
दरमुद्यया खोली भैलो 
बाँस झोली भैलो 
बाँसभित्र भैलो 
आर्‍या न तार्‍या भैलो 
पिपलु पाती भैलो 
रायकी छाती भैलो 
बखरी खानु भैलो 
त्यो बाखरी कसो सुवाला भैलो 
कसो सुवाला भैलो 
भैलो दिने घरीनाको एक कान सुन छ भैलो 
एक कान मोती भैलो 
सूर्यकी ज्वति भैलो 
भेडो दिन्नन् डोर्‍याइए ल्याउला भैलो। 
घोडो दिन्नन चढी ल्याउला, त्यहीँ पर जाउँला पिरती लगाउँला भैलो 
पिरतीका बार भैलो 
आकाश जरा भैलौ पात्तला शीला भैलो।। 

भाइ तिहारमा खेलिनेलाई देउसी र छोरा तिहारमा खेलिनेलाई भैलो भनिने त्रिपुरा सुन्दरी– १ का स्थानीयवासी रविप्रसाद न्यौपानेले बताउनुभयो । 

उहाँका अनुसार भैलो खेलेर मागेको चामल, धान, पैसा सबै भैलो खेल्न गएका सबै जना मिलेर पाठी भात ९स्थानीय भाषामा० खाने गर्छन् । 

छोरा तिहारमा आमा नहुनेले भने स्थानीय मन्दिरमा गएर पुजारीको हातबाट टीका अक्षता लगाउँछन् ।
