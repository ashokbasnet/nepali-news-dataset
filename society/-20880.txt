उठेर हेर्दा आँगनमा पुरूषको शव

पाल्पा । आँगनमा लडेका पुरूष देख्दा सुरूमा घरमा भएका सबै अत्तालिए । पछि हेर्दा ती पुरूष मृत अवस्थामा लडेको थाहा लाग्यो । शव देखेपछि परिवार हुँदै टोल छिमेकमा खैलाबैला मच्चियो । पछि थाहा लाग्यो शव त छिमेकीको नै रहेछ । 

यो घटना पाल्पा जिल्लाको हो । पाल्पाको रिब्दीकोट गाउँपालिका–६ पालुङ बासडाँडा बस्ने ३९ बर्षीय कुलप्रसाद पौडेल बुधवार छिमेकीको घरमा मृत फेला परेका हुन् । रातको समयमा उनी आँगनमा मृत अवस्थामा ढलेका र बिहान मात्रै शव देखिएको स्थानीयले प्रहरीलाई जानकारी दिएका छन् । छिमेकी सिता गाहाको घरको आँगनमा पौडेलको शव फेला परेको हो । मृत्युको कारणबारे प्रहरीले केही खुलाएको छैन । घटनाबारे अनुसन्धान थालिएको पाल्पा प्रहरीले जनाएको छ ।
