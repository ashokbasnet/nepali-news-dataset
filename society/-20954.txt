निर्वाचनसँगै मुलुक अब नयाँ युगमा : मन्त्री पोखरेल

लहान । विनाविभागीय मन्त्री गिरिराजमणि पोखरेलले निर्वाचनसँगै मुलुक अब नयाँ युगमा प्रवेश गरेको बताएका छन् ।

सिरहाको लहानमा शुक्रबारदेखी शुरु भएको नेपाल अर्बुद रोग निवारण संस्थाको २७ औँ केन्द्रीयसभाको उद्घाटन गर्दै मन्त्री पोखरेलले संविधान कार्यान्वयनको मुख्य कार्य निर्वाचन सम्पन्न भएसँगै संक्रमणकालको अन्त्य भई मुलुक नयाँ युगमा प्रवेश गरेको उल्लेख गरे । अब मुलुक स्वायत्तता, सुशासन र सहअस्तित्वको हिसाबले अघि बढ्ने बताउँदै उनले एकल संक्रमणीय वा बहुमतीय प्रणालीसम्बन्धी हाल देखिएको विवाद एक÷दुई दिनभित्रै समाधान हुने विश्वास व्यक्त गरे ।

कूल बजेटको २० प्रतिशत शिक्षा र १० प्रतिशत बजेट स्वास्थ्यको क्षेत्रमा लगानी नगरेसम्म मुलुक समृद्ध हुन नसक्ने दाबी गर्दै  निवर्तमान स्वास्थ्यमन्त्रीसमेत रहेका पोखरेलले आफ्नो कार्यकालमा ल्याएको स्वास्थ्य बीमा कार्यक्रमलाई देशभरि नै लैजानुपर्ने बताए । क्यान्सर, मिर्गाैला, मुटुलगायतका नसर्ने प्राणघातक रोगका बिरामीको उपचारमा सरकारले दिँदै आएको आर्थिक सहायता कम भएको बताउँदै उनले यसलाई बढाउनुपर्ने बताए ।  रासस
