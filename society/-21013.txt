‘भूकम्पपछिको पुनःनिर्माण पहिलो प्राथमिकता’

काठमाडौँ । हिमाली जिल्ला रसुवाका नवनिर्वाचित सांसदहरुले भूकम्पले क्षति पुर्याको संरचनाको पुनःनिर्माण आफूहरुको पहिलो प्राथमिकता भएको बताएका छन्। 

लोकतान्त्रिक गठबन्धन रसुवाले आइतबार बसुन्धरामा आयोजना गरेको ‘बधाई तथा धन्यवाद’ कार्यक्रममा नवनिर्वाचित सांसदहरुले समृद्ध र सुन्दर रसुवा निर्माणका लागि भूकम्पले भत्केको संरचना निर्माण आफूहरुको पहिलो काम भएको बताएका हुन्। 

कार्यक्रममा रसुवा क्षेत्र नं १ नवनिर्वाचित प्रतिनिधिसभा सदस्य इन्जिनियर मोहन आचार्यले भूकम्पले क्षति पुर्याएको संरचनाको पुनःनिर्माणका लागि भूकम्प पुनःनिर्माण प्राधिकरणसँग छिटो सहकार्य गरेर अगाडि बढ्ने बताए।

“प्राकृतिक क्षेत्रले सम्पन्न रसुवाको विकासका लागि पुनःनिर्माण नै पहिलो प्राथमिकता हो,”उनले भने। उनले रसुवाभित्रको सडकको स्तरोन्नति, खानेपानी, सिँचाइ, जलविद्युत् क्षेत्रको समस्याको समाधानका लागि आफूहरुले काम गर्ने बताए। 

रसुवा प्रदेशसभा ‘क’ का सांसद प्रभात तामाङले अन्तर्राष्ट्रिय नाकाका रुपमा रहेको रसुवाको विकासका लागि आफूहरुले काम गर्ने बताए। 

प्रदेशसभा ‘ख’ का सांसद प्रेम तामाङले रसुवालाई नमूना हिमाली जिल्लाका रुपमा विकास गर्दै पर्यटनको विकास र विस्तारका लागि आफूहरु सदैव लाग्ने बताए। रासस
