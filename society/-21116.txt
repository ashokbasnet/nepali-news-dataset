बोक्सीको आरोपमा कुटपिट, मलमूत्रसमेत खुवाउन खोजियो

सांकेतिक तस्वीर
                                
                                        
                        रौतहट । राजपुर नगरपालिका–३ बलुवाकी जैतुन नेसालाई छिमेकीले बोक्सीको आरोपमा कुटपिट गरेका छन् ।

छिमेकी मैरुन नेसा र शेख मोहिवका छोरीहरूले कुटपिट गर्दा उनि गम्भीर घाइते भएकी छिन । उनको जिल्ला अस्पताल गौरमा उपचार भइरहेको छ । उपचारमा संलग्न चिकित्सक रवीन्द्र झाका अनुसार बोक्सीको आरोप लगाउँदै उनका छिमेकीले लौराले प्रहार गर्दा उनको पिँठ्युमा नीलडाम र टाउकामा गम्भीर चोट लागेको छ ।

घाइतेका श्रीमान् शेख रइद्दिनले छिमेकी नेसाकी बुहारी र मोहिवकी छोरी केही समयदेखि बिरामी रहँदै आएको र उनीहरूलाई गाउँकै झाँक्री बताउने शेख मजारुले जैतुनले जादुटुना गरी भूतप्रेत लगाएको बताएपछि उनीहरुले आफ्नी श्रीमतीलाई निर्घात कुटपिट गरेको बताए । उनका अनुसार कुटपिटपछि उनीहरु आफ्नी श्रीमतीलाई मलमूत्रसमेत खुवाउन खोज्दा गाउँका अन्य व्यक्ति आएपछि भागेका थिए ।

श्रीमतीलाई कुटपिट गर्नेविरुद्ध जिल्ला प्रहरी कार्यालय गौरमा निवेदन दिने तयारी भइरहेको रइद्दिनले जानकारी दिए । प्रहरी उपरीक्षक यज्ञविनोद पोखरेलले पीडित पक्ष अहिलेसम्म उजुरी दिन नआए पनि सञ्चारमाध्यममा आएको समाचारका आधारमा पीडकलाई पक्राउ गरी घटनाबारे अनुसन्धान गरिने बताए । रासस
