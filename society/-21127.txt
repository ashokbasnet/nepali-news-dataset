काठमाडौंको फोहोर व्यवस्थापन गर्न नुवाकोटमा एकीकृत फोहरमैला व्यवस्थापनको काम सुरु

काठमाडौं । सरकारले काठमाडौं उपत्यकाको फोहोरमैला व्यवस्थापन गर्न नुवाकोटको बञ्चरेडाँडामा एकीकृत फोहरमैला व्यवस्थापनको काम सुरु गरेको छ ।

लगानी बोर्डले काठमाडौं, ललितपुर र भक्तपुर गरी तीन वटै जिल्लाका स्थानीय निकायसँग सहकार्य गरेर काठमाडौं उपत्यकाको फोहरमैला व्यवस्थापनका लागि नुवाकोटको बञ्चरेडाँडामा फोहरमैला व्यवस्थापनका लागि प्रशोधित प्लान्टसहितको व्यवस्था गर्ने कामलाई अघि बढाएको हो । ३ वर्षभित्र फोहरबाट ग्यास र मल समेत उत्पादन हुने गरी प्रशोधित प्लान्ट निर्माणको काम समेत सुरु गरिएको बोर्डका प्रमुख कार्यकारी अधिकृत महाप्रसाद अधिकारीले जानकारी दिए । यो आयोजना निर्माणका लागि ८ अर्व लगानी हुनेछ । प्रमुख कार्यकारी अधिकृत अधिकारीले आयोजना सम्पन्न गर्नका लागि निजि, सहकारी र सरकारी ३ वटै क्षेत्रको लगानी हुने जानकारी दिए ।

लगानी बोर्डले यो आयोजना सम्पन्न गर्नका लागि परियोजना विकास सम्झौताको कामलाई अन्तिम चरणमा पुर्याएको छ । परियोजना संचालनका लागि २० वर्षको अवधि तोकिएको छ । आयोजना सम्पन्न गर्ने जिम्मेवारी भने नेपवेष्ट प्रालिलाई दिइएको छ । यो आयोजनाबाट नेपाल सरकारलाई वार्षिक ३ अर्व रोयल्टी रकम उपलब्ध गराउने सहमति पनि गरिएको छ ।

बोर्डका प्रमुख कार्यकारी अधिकृत अधिकारीले यो आयोजनाबाट काठमाडौं उपत्यकाको फोहरबाट मोहर बनाउने संकल्पलाई पूरा गर्न सकिने बताएका छन् ।
