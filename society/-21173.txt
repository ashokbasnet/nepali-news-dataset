पशुपतिनाथ मन्दिर परिसरमा सवारी निषेध

काठमाडौं । विश्व सम्पदा सूचिमा सूचिकृत पशुपतिनाथ मन्दिर परिसरमा मंगलबारदेखि सवारी साधन निषेध गरिएको छ । 

महानगरीय ट्राफिक प्रहरी महाशाखाले विश्व सम्पदा सूचिमा सूचिकृत पशुपतिनाथ मन्दिर परिसरमा आज मंगलबार पुष ११ गते देखि सवारी साधन प्रवेशमा रोक लगाएको हो । धार्मिक स्थललाई सोही वातावरणमा रहन दिन पनि मन्दिर परिसरमा सवारी साधन निषेध गर्नु परेको पशुपति क्षेत्र विकास कोषका सदस्य सचिव डा. प्रदीप ढकालले जानकारी दिए । 

 पशुपतिनाथ मन्दिर विश्वकै हिन्दु धर्मावलम्बिहरुको तीर्थस्थल हो । यसलाई धार्मिक वातावरण कायमै राख्न पनि सवारी साधन प्रदेशमा रोक लगाइएको कोषको भनाई छ । अति आवश्यक बाहानहरु जस्तै एम्बुलेन्स, शवबाहनलाई भने मन्दिर परिसरमा जान रोक लगाइएको छैन ।

मन्दिरमा जाने तीर्थयात्रीहरुको सवारी साधनलाई मन्दिर परिसर बाहिरै पार्किङको व्यवस्था गरिएको छ । स्थानीयबासीहरुको हकमा भने वडा कार्यालयसँग समन्वय गरेर सवारी साधन पासको व्यवस्था मिलाइएको पनि कोषका सदस्य सचिव ढकालले जानकारी दिए । 

महानगरीय ट्राफिक प्रहरी महाशाखाले काठमाडौंको पर्यटकीय स्थल ठमेलमा पनि सवारी साधन प्रवेशमा रोक लगाइसकेको छ । महाशाखाको उक्त प्रयासलाई सबैतिरबाट प्रसंशा गरिएको छ।
