दृष्टिविहीन, कैदी र बहिरा विद्यार्थी पनि एसइई परीक्षामा सहभागी

धुलिखेल । आजबाट सुरु भएको माध्यमिक शिक्षा परीक्षामा काभ्रे जिल्लाबाट दुई जना दृष्टिविहीन, चार जना कैदी बन्दी र सात जना बहिरा विद्यार्थी परीक्षामा सहभागी भएका छन्।

जिल्ला शिक्षा कार्यालय काभ्रेको परीक्षा शाखाका शाखा अधिकृत रामबहादुर तामाङका अनुसार दृष्टिविहीन सरिता कार्की र प्रवेग तामाङले श्रीखण्डपुर मावि केन्द्रबाट परीक्षा दिएका हुन्।

त्यस्तै जिल्ला कारागार शाखा काभ्रेबाट विभिन्न मुद्दामा बन्दी रहेका चार जनाले परीक्षामा सहभागिता जनाइरहेका छन् । वीरबहादुर तामाङ अपहरण तथा हातहतियार मुद्दा, सुरेश श्रेष्ठ कर्तव्य ज्यान मुद्दा, दिनेश श्रेष्ठ सवारी मुद्दा र पेमा लामा ज्यान मुद्दामा कैद खेपिरहेको जनाइएको छ।

उनीहरु चारै जनाले जिल्ला कारागारबाटै परीक्षा दिइरहेका छन्। यसैगरी सञ्जीवनी मावि केन्द्रबाट सात जना बहिरा विद्यार्थीले परीक्षा दिइरहेका छन्। जसमा शिशिर दवाडी, प्रदीप सापकोटा, लुना पन्त, शारदा अधिकारी, भेषकुमारी चौलागार्इं, रेविका तामाङ र सुनिता नेपाल रहेका छन् ।

शाखा अधिकृत तामाङकाअनुसार सहभागीमध्ये आठ हजार ८० जना नियमिततर्फको परीक्षार्थी रहेका छन् । त्यसबाहेक एक्जाम्टेडतर्फ नयाँमा तीन सय १५ र पुराना तर्फका दुई सय २५ जना रहेका छन्।

कुल परीक्षार्थीमध्ये एक सय ६५ जना भने विद्यालयको कुल हाजिरीको ७५ प्रतिशत भन्दा कम हाजिर भएकाले परीक्षामा सहभागिता जनाउन नपाएको शाखा अधिकृत तामाङले जानकारी दिए।

जिल्लाका सामुदायिक र संस्थागत विद्यालय गरी दुई सय १६ वटा विद्यालयका विद्यार्थी परीक्षामा सहभागी भइरहेका छन्। रासस
