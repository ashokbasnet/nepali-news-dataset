मनाङमा अदालतसम्म पुग्दैनन् मुद्दा 

मनाङ । देशका विभिन्न जिल्लामा मुद्दैमुद्दाको चाप देखिए पनि जिल्ला अदालत मनाङमा भने अत्यन्त कम मुद्दा दर्ता हुने गरेको छ । सानातिना घटनादेखि जतिसुकै ठूला घटना घटे पनि अदालतमा मुद्दा दर्ता गर्न र उजुरीसम्म नगर्दा मुद्दा दर्ताको संख्या अत्यन्तै न्यून छ ।

सानातिना घटनादेखि ठूलाठूला घटनालाई पनि गाउँमै मिलाउने परम्पराले पनि अदालतमा मुद्दा दर्तामा कमी आएको हो । जिल्ला अदालत मनाङमा हालसम्म जम्मा दुई वटा मुद्दा मात्र परेको मनाङका जिल्ला न्यायाधीश दीपक ढकालले जानकारी दिए । उनले भने –‘ज्यान मुद्दा र सवारी दुर्घटनाबाहेक अरु मुद्दा दर्ता भएको छैन् ।’ विगत १० वर्षअघि नारफुमा यर्सा संकलनका क्रममा १२ जना गोर्खालीको हत्याको एउटा मुद्दा र हालसालै जिप दुर्घटनामा चालकको लापर्बाहीका कारण एकजनाको मृत्यु भएकाले चालकप्रति मुद्दा दर्ता भएको छ ।

मनाङ सानो र थोरै जनासंख्या भएको जिल्ला भएकाले पनि यहाँ घटेका घटनालाई गाउँघरमा नै मिलाउन सहज भएको हुनुपर्छ । रासस
