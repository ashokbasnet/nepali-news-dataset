बर्दियामा भूमि अधिकारका लागि एक हप्ते जागरण यात्रा

बर्दिया। बर्दियामा भूमि अधिकार र श्रीमान–श्रीमतीको नाममा संयुक्त लालपुर्जाको महत्व जनस्तरमा जानकारी गराउने उद्देश्यले एक हप्ते भूमि अधिकार जागरण यात्रा सुरु गरिएको छ।

व्यवस्थित बसोबास आयोगको कार्यदेशबारे जानकारी गराउने, मोहीहरुलाई मोहियानी हक लिन उत्साहित गर्ने र सुकुम्बासी भूमिहीनहरुलाई अधिकारका लागि संगठित गराउने उद्देश्यले यात्रा सुरु गरिएको हो।

आजदेखि ९ गतेसम्म जिल्लामा संचालन हुने भूमि जागरण यात्रामा श्रीमान–श्रीमतीको नाममा संयुक्त लाजपुर्जा बनाउन उत्साहित गर्ने जिल्ला भूमि अधिकार मञ्च बर्दियाले जनाएको छ। 

अभियानका क्रममा भूमि अधिकारका बारेमा भूमिहीन सुकुम्बासी तथा मोहीहरुलाई सचेत गराइने जिल्ला भूमि अधिकार मञ्च बर्दियाका अध्यक्ष केशबहादुर विकले बताए। उनले भने, ‘ब्यबस्थित बसोबास आयोगले सुकुम्बासी जुन ठाउँमा बसेका छन् त्यही ठाउँमा नै पूर्जा उपलब्ध गराउनु पर्दछ।’

मञ्चका संयोजक होमेन्द्र थापाले २०७४ भदौ ६ गतेसम्म मोही जग्गा बाँडफाँडका लागि भूमिसुधार कार्यालयमा निवेदन दिइनुसक्नु पर्ने भएपनि ग्रामिण क्षेत्रका मोही किसानहरुले अझै थाह नपाएकाले यस बारेमा जानकारी गराउने बताए ।

बर्दियामा जिल्लामा दर्तावाल मोही ३ हजार ७ सय १६ परिवार रहेको तथ्याँक छ। हालसम्म १ सय ६५ परिवारले नामसारी र ६७ परिवारले मोही बाँडफाँडका लागि भूमिसुधार कार्यालयमा निवेदन दर्ता गराइसेको उनले जानकारी दिए।

जिल्लामा अहिलेसम्म १ सय ८५ जना जोडीले संयुक्त लालपुर्जा बनाइसकेको र यसलाई अझै ब्यापक बनाउनका लागि अभियानमा छलफल चलाइने बताइएको छ। 

‘सुरक्षित घरबास सबैलाई, खेतीयोग्य जमिन जोताहा किसानलाई’ मुल नाराकासाथ संचालन गरिएको अभियानमा जिल्लाका विभिन्न स्थानबाट गरी करिब एक सय जति भूमि अधिकार कार्यकर्ताहरुको सहभागिता रहने मञ्चका दयाराम परियारले बताए ।

अभियानका बारेमा जानकारी गराउन आयोजना गरिएको पत्रकार सम्मेलनमा मञ्चका केन्द्रीय सदस्यद्वय प्रेमा शाही, छोटेलाल थारु, गुलरिया २ संगमबस्तीका पूर्णबहादुर महतारा, पदनाहाका बिष्णुप्रसाद थारु लगायतले बोलेका थिए ।

उनीहरुले सुकुम्बासीबस्तीहरुमा एकातिर राज्यले विकास निर्माण, स्वास्थ्य शिक्षा, खानेपानीलगायतका आधारभूत कुराहरु प्रदान नगर्ने र अर्कोतिर समुदायको नाममा दुःख दिइने गरेको दुखेसो ब्यक्त गरे । उनीहरुले भने –‘हामी बसेकै ठाउँमा सरकारले पुर्जा उपलब्ध नगराए अझै लड्न तयार छौं ।’
