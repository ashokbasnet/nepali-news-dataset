विद्यार्थीहरुद्वारा विज्ञान विषयक प्रदर्शनी

काठमाडौं । हार्टल्याण्ड एकेडेमीका विद्यार्थीहरुको सक्रियतामा विद्यालय परिसरमै शुक्रबार एक दिवशीय साइन्स प्रदर्शनी सम्पन्न गरेका छन् ।
बाफल स्थित सो एकेडेमीका कक्षा एकदेखि दशसम्मका विद्यार्थीहरुले विभिन्न वैज्ञानिक प्रयोग गरी प्रदर्शनी अवलोकन गर्न आएका विभिन्न विद्यालयका विद्यार्थी, शिक्षक तथा अभिभावकहरुलाई त्यस बारेमा जानकारी गराएका थिए ।

सो साइन्स प्रदर्शनीमा विज्ञान प्रविधिका विविध विषयहरुलाई प्रयोग गर्दै आफ्नो क्षमता प्रदर्शन गरेका थिए । विद्युतीय उत्पादन, वातावरणीय प्रभाव, फ्याँक्नु पर्ने सामानहरुको पुनरप्रयोग, सोलार पद्दतीको प्रयोगलगायत विभिन्न विषयहरुलाई प्रदर्शनीमा विद्यार्थीहरुले प्रस्तुत गरेका थिए ।  

विद्यार्थीहरुलाई किताबी ज्ञानका साथै व्यवहारिक ज्ञान पनि हासिल होस् भन्नका लागि यस किसिमका प्राक्टिकल कार्यहरु गराउँदै आएको स्कुल कोअर्डिनेटर भिमसेन साउदले बताए । साउदले केही समय अघिदेखि नै यसको तयारी गरिएको बताउँदै यस किसिमको प्रदर्शनीबाट विद्यार्थीहरुमा उत्साह र उर्जा थपिएको उनको भनाई थियो ।

हार्टल्याण्ड स्कुलका विद्यार्थीहरुद्वारा संचालीत सो प्रदर्शनीको अवलोकनका लागि वरपरका करिब एक दर्जन विद्यालयका विद्यार्थी तथा शिक्षकहरुको पनि उपस्थिति रहेको थियो । प्रदर्शनीले आफूहरुलाई उर्जा दिएको विद्यार्थीहरु बताउँदै थिए भने एकेडेमीका प्रिन्सिपल करणसिंह गोयला विद्यार्थीहरुको कामले आफूलाई गर्व भएको बताए ।
