रसुवालाई खुल्ला दिसामुक्त जिल्ला घोषणा

रसुवा । धार्मिक एवं पर्यटकीय क्षेत्रको रुपमा परिचित रसुवा जिल्ला आइतबारदेखि खुल्ला दिसामुक्त जिल्ला घोषित भएको छ ।

संघीय मामिला तथा स्थानीय विकास मन्त्रालयका सचिव दिनेशकुमार थपलियाले एक कार्यक्रमबीच रसुवा जिल्लालाई खुल्ला दिसामुक्त जिल्ला भएको घोषणा गरेका हुन । जिल्लाका सबै घरघरमा एक-एक वटा शौचालय निर्माण भई निर्धारित मापदण्ड पूरा भएकाले खुल्ला दिसामुक्त जिल्ला घोषित गरिएको जिल्ला समन्वय समितिका प्रमुख कुलप्रसाद भट्टले बताए । रसुवा जिल्लामा शौचालय निर्माणको संख्या ११ हजार ४३६ रहेको छ । शौचालय निर्माणको अभियान विसं २०६८ देखि शुरु भई सरकारले तोकेको निर्धा्रित समयमै लक्ष्य पूरा भएको जनाइएको छ ।

खुल्ला दिसामुक्त जिल्ला घोषित गर्दै स्थानीय विकास मन्त्रालयका सचिव थपलियाले कार्यान्वयनको पाटोमा स्थानीय तह बढी जिम्मेदार हुनुपर्नेमा जोड दिए । कार्यक्रममा खानेपानी तथा सरसफाइ मन्त्रालयका सहसचिव ज्योतिकुमार श्रेष्ठ, खानेपानी तथा सरसफाइ विभागका उपमहानिर्देशक मनोज घिमिरेलगायत सहभागी रहेका थिए ।
