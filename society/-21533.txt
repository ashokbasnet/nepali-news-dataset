मोटरसाइक्लिङ स्पोर्टसमा दीक्षा र रामबिक्रम दशककै उत्कृष्ट खेलाडी

काठमाडौं । मोटरसाइक्लिङ स्पोर्ट्समा दीक्षा श्रेष्ठ र रामबिक्रम थापा दशककै उत्कृष्ट खेलाडी बन्न सफल भएका छन् । गत पुस ८ र ९ गते सम्पन्न भएको मोटरसाइक्लिङ सम्मेलनमा नेपाल ओलम्पिक कमिटीका अध्यक्ष माननिय जीवनराम श्रेष्ठको हातबाट दुवै खिलाडीहरुलाई २५/२५ हजार रुपैयाँ नगद, प्रमाणपत्र र शिल्ड प्रदान गरियो । उनीहरु बिगत केही वर्षदेखि मोटरसाइकल रेसिङ क्षेत्रमा आफ्नो पहिचान बनाउँदै आइरहेका छन् । 

धुलिखेल निवासी २० वर्षीय खेलाडी दीक्षा श्रेष्ठले मोटर स्पोर्ट्समा निकै ख्याती कमाईसकेकी छिन् । उनले राष्ट्रिय तथा अन्तराष्ट्रिय खेलहरुमा समेत सहभागिता जनाएकी छिन् । उनी होण्डा डिभा कप २०१३ मा प्रथम, रेसमान्डु २०१४ मा प्रथम तथा रेसनारी २०१६ र २०१७ को विजेता भएकी थिइन् । साथै मलेसियामा आयोजित एसिया कप अफ रोड रेसिङ २०१६ मा सहभागी पनि भएकी थिइन् । हालै स्नातक उत्तीर्ण दीक्षा श्रेष्ठको मोटर स्पोर्ट्समा भविष्य उज्वल देखिन्छ ।

यसैगरी रामबिक्रम थापा पनि मोटर स्पोर्टस् क्षेत्रमा चर्चित छन् । उनी  रेसमान्डु १,२,३,४,५ मा सहभागी भएका थिए भने रेसमान्डु ४ का बिजेता पनि हुन् । साथै रेसमान्डु ५ को नेशनल क्याटागोरीमा पाँचौ पनि भएका थिए । थापाले एसिया कप अफ रोड रेसिङ जस्ता अन्तराष्ट्रिय खेलहरुमा पनि सहभागिता जनाएका छन् । हालै भारतमा सम्पन्न  एसिया कप अफ रोड रेसिङ २०१७ मा सहभागी भएर उनले नेपाललाई तेस्रो स्थान समेत दिलाएका थिए । कुनै बगैँचामा फुलेका फूलहरु मुलतः सबै सुन्दर हुन्छन् । त्यस्तै नेपाली राइडर्स र ड्राइभर्स सबै सुन्दर फूल हुन् । समग्र क्षेत्रको हिसाबले त्यसमा रामबिक्रम र दीक्षा अझ सुन्दर निस्किएका मात्र हुन् । ख्यालख्यालैमा नेपाली मोटर स्पोर्ट्सले १ दशकको यात्रा सम्पन्न गर्न लागेको छ, अर्थात् ९ वर्ष पुरा गरेको छ । सामान्य मनोरञ्जन यात्रा, टुरिजम प्रमोसन तथा कम्पनीको प्रमोसनको लागि मात्र नेपालमा भैरहेको गतिविधिलाई एकैपटक शाहसिक स्पोर्ट्स, शाहसिक पर्यटनको मूल आधार तथा कला, साहित्य र समाज सेवाको संयोगको रुपमा समेत उदाएको छ नेपालमा मोटरिङ ।

२०६५ सालमा तत्कालिन रुपमा नेपाल अटोमोबाइल स्पोर्ट्स एसोसिएसन (नासा) को स्थापना हुँदा कुनै चर्चा परिचर्चा र स्थान ग्रहण गर्न नसकेको नेपाली मोटरसाइक्लिङ स्पोर्ट्स हाल नेपालमा मात्र नभई संसारमै चर्चामा पुगेको छ । त्यसको श्रेय नासाका अफिसियल, प्राविधिकलाई जान्छ नै, तर त्यो भन्दा ठूलो योगदान नेपाली राइडर्स तथा ड्राइभर्सले गरेका छन् भन्दा अत्युक्ति नहोला । आज दीक्षा श्रेष्ठ, अमन चौधरी, रामबिक्रम थापा, उपेन्द्र प्याकुरेल, आसिक लामा तथा प्रत्यूष कुँइकेल जस्ता खेलाडीको श्रम, सिप, साहस र सिर्जनामा अडेको मात्र होइन सुरक्षित रुपमा गुडेको पनि छ मोटर स्पोर्ट्स । हो तिनै राइडर्सलाई बिर्सने कुरा कल्पना भन्दा टाढाको कुरा रह्यो । तसर्थ यो पहिलो दशकका दुई जना राइडर्स छनौट गरि दशककै उत्कृष्ट राइडर्स घोषणा गरियो ।

यही डिसेम्बर २३ अर्थात पुस ८ गते काठमाडौँमा, जसले नेपाली मोटरसाइक्लिङ स्पोर्ट्सलाई आज संसारमा चिनाउन महत्वपूर्ण योगदान गरेको ठहर नासा तथा मोटर साइकल फेडरेसनले गरे ।
