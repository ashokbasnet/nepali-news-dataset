२० लाख भारतीय रुपैयाँ सहित चार जना पक्राउ 

बाँके । नेपालगञ्जका दुई वटा घरमा छापा मारी प्रहरीले २० लाख भन्दा बढी भारतीय रुपैयाँ र सवा सात लाख बढी नेपाली रुपैयाँसहित चार जनालाई पक्राउ गरेको छ ।

नेपालगन्ज उप–महानगरपालिका –२ घरबारीटोलमा रहेको रामदुत भाडा पसलबाट १३ लाख ५८ हजार भारतीय रुपैयासहित सन्तोष रायलाई पक्राउ गरिएको अञ्चल प्रहरी कार्यालय भेरीले जनाएको छ ।

त्यसैगरि नेपालगन्ज –१ शिवमन्दिर अगाडिको एक घरबाट ६ लाख ८८ हजार २ सय ५० रुपैयाँ भारतीय रुपैयासहित राजेश कुम्हारलाई पक्राउ गरिएको  अञ्चल प्रहरी कार्यालय भेरीका प्रमुख एसएसपी महेश बिक्रम शाहले बताएका छन् ।

उनले भारतीय रुपैया सटही गर्न जाने अहमद अन्सारी र नुर मोहम्मद खाँलाई समेत पक्राउ गरिएको र उनीहरुको साथबाट ७ लाख ३२ हजार ८ सय ४० नेपाली रुपैया बरामद गरिएको जानकारी दिए ।

नेपागञ्जका दुई वटा स्थानमा अवैध भारतीय रुपैयाको कारोबार भइरहेको भन्ने विशेष सूचनाका आधारमा  छापा मारिएको एसएसपी शाहको भनाई छ ।
