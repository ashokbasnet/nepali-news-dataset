यौन शक्ति बढाउने सामग्री बेच्ने १६ जना पक्राउ

काठमाडौं। राजधानीमा यौन शक्तिवद्र्धक सामग्रीहरू बिक्री वितरण गर्ने १६ जनालाई पक्राउ गरिएको छ । प्रहरी प्रधान कार्यालय केन्द्रीय अनुसन्धान ब्यूरो महाराजगंजको प्रहरी टोलीले उनीहरुलाई शुक्रबार काठमाडौंका विभिन्न स्थानबाट पक्राउ गरेको हो । उनीहरुले यस्ता सामग्री अवैध रुपमा बिक्री गर्ने गरेको प्रहरीले जनाएको छ । 

विभिन्न दैनिक तथा साप्ताहिक पत्रिकामा यौनशक्ति, सुपर यौन, यौन सन्तुष्टी जस्ता विज्ञापन प्रकाशित गरी उपत्यका आसपासका इलाकाहरुमा केहीले कम्पनी समेत दर्ता नगरी तथा दर्ता भएका कम्पनीहरुले समेत सर्वसाधारणमा भ्रम सिर्जना गरी झुक्याई ठगी गरेको सूचना प्राप्त भएपछि प्रहरीले उनीहरुलाई पक्राउ गरेको हो । उनीहरुका सम्बन्धमा प्रहरीले थप अनुसन्धान गरिरहेको छ ।
