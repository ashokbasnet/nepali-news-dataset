रत्नपार्कमा एमाले युवा र प्रहरीबीच झडप, दर्जन बढी विद्यार्थी नेता घाइते 

काठमाडौं। राजधानीको रत्नपार्कमा आन्दोलनकारी युवा विद्यार्थी र प्रहरीबीच झडप हुँदा दर्जनभन्दा बढी विद्यार्थी नेता कार्यकर्ता घाइते भएका छन् । एमालेसम्बन्ध विद्यार्थीहरुले आज दिउँसो त्रिचन्द्र क्याम्पसअगाडि प्रदर्शन गरेका थिए । निर्वाचन आयोग, सरकार र इन्धनमा गरिएको मूल्यवृद्धिविरुद्ध आन्दोलनमा उत्रिएका अनेरास्ववियुका विद्यार्थी सडक कब्जा गरी नाराबाजी गरिरहेकोमा आन्दोलनकारी बिद्यार्थीमाथि प्रहरीले अश्रुग्यास प्रहार गरेको थियो । 

झडपमा अनेरास्ववियुका उपाध्यक्ष महेश बर्तौला लगायत दर्जनौं विद्यार्थी नेता कार्यकर्ता घाइते भएको अखिलका सचिव आरसी लामिछानेले जानकारी दिए । आक्रोशित बिद्यार्थीहरुले प्रधानमन्त्री शेरबहादुर देउवा, प्रमुख निर्वाचन आयुक्त डा. अयोधीप्रसाद यादव र इन्धनमा गरिएको मूल्यबृद्धि बिरुद्ध चर्का नारा लगाइरहेका छन् । सरकारले हिजोमात्र पेट्रोलियन पदार्थ र खाना पकाउने ग्यासमा मूल्यबृद्धि गर्ने निर्णय गरेको थियो ।
