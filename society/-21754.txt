मूल्य वृद्धि फिर्ताको माग गर्दै विद्यार्थी संगठनले आयल निगमलाई बुझाए ज्ञापनपत्र

काठमाडौं। पेट्रोलियम पदार्थमा गरिएको मूल्य वृद्धि फिर्ताको माग गर्दै वाम गठबन्धनका विद्यार्धी संगठनहरुले नेपाल आयल निगमलाई  ज्ञापनपत्र बुझाएका छन्। 

उनीहरुले पूर्व सहमति अनुसार विद्यार्थीहरुलाई सहुलियत दरमा खाना पकाउने ग्यास उपलब्ध गराउन माग गर्दै निगम व्यवस्थापन समक्ष ज्ञापन पत्र बुझाएका हुन्।

हचुवाको भरमा पेट्रोलियम पदार्थमा गरिएको मूल्य वृद्धि तत्काल खारेज गर्न निगम व्यवस्थापनको गम्भिर ध्यानाकर्षण गराइएको अखिल क्रान्तिकारीका अध्यक्ष रञ्जित तामाङले जानकारी दिए।

बाम गठबन्धनमा आवद्ध युवा, विद्यार्थी संगठनहरुले पेट्रोलियम पदार्थमा गरिएको मूल्य वृद्धि फिर्ता नलिएसम्म सरकारविरुद्धको आन्दोलन जारी राख्ने चेतावनी दिँदै आएका छन।

उनीहरुले निर्वाचनको सम्पूर्ण परिणाम सार्वजनिक गरी नयाँ सरकार गठन प्रक्रिया सहज बनाउन पनि सरकारलाई सडकमार्फत् दवाव दिईरहेका छन्।

तस्विरः आर्यन धिमाल/डिसीनेपाल
