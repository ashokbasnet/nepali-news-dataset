राजधानीमा चोरको बिगबिगी, पार्किङ गरेको ट्याक्सी नै गायब 

काठमाडौं। काठमाडौंको तार्केश्वर नगरपालिका–८ बस्ने प्रदिप खत्रीको बा.१ ज २१५० नम्बरको ट्याक्सी गएराति चोरी भएको छ । तनहुँको बन्दीपुर नगरपालिका–१० बस्ने चन्द्रकुमार गुरुङ्गले चलाइराखेको उक्त ट्याक्सी लक गरी काठमाडौं महानगरपालिका–२६ गोंगबु मित्रनगर मैपी पुल नजिक सडकमा पार्किङ्ग गरी राखेको अवस्थामा अज्ञात व्यक्तिले ट्याक्सी चोरी लगेको बताइएको छ ।

यसैगरी काठमाडौं महानगरपालिका–१६ ढल्कुस्थित शारदा पौडेलको घरबाट मुलढोकाको ताल्चा फोडेर दराजमा रहेको नगद १ लाख र विभिन्न सुनका गरगहना समेत गरी करीव ३ लाख ६ हजार रुपैयाँ बरावरको धनमाल बिहीबार चोरी भएको छ । काठमाडौं महानगरपालिका–१६ पकनाजोलस्थित सानु श्रेष्ठको घरमा रहेको कार्गो कार्यालयबाट ताल्चा फोडेर करीव १ लाख ४० हजार रुपैयाँ मूल्य बरावरको २ थान ल्यापटप बिहीबार चोरी भएको छ । ट्याक्सी लगायतका धनमाल तथा चोरहरुको खोजी गर्नुको साथै घटनाका सम्बन्धमा स्थानीय प्रहरीबाट आवश्यक अनुसन्धान भइरहेको छ ।
