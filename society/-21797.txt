गाउँपालिकाको केन्द्र परिवर्तन गर्ने प्रस्ताव विरुद्ध तालाबन्दी

गोरखा । गोरखाको भीमसेन गाउँपालिकाको केन्द्र बगुवाबाट घ्याम्पेसाल सार्ने प्रस्तावको विरोधमा गाउँपालिकाको कार्यालयमा ताला लगाइएको छ ।

गाउँसभाको बैठकले भीमसेन–४ बगुवामा रहेको गाउँपालिकाको केन्द्र त्यहाँबाट सारेर करिब तीन किलोमिटर टाढा भीमसेन–१ मसेलको घ्याम्पेसालमा सार्ने प्रस्ताव मन्त्रिपरिषदमा पठाएको थियो । बगुवाका स्थानीय प्रेमचन्द्र श्रेष्ठको संयोजकत्वमा रहेको संघर्ष समितिले गाउँपालिकाको केन्द्र बगुवा नै राख्नुपर्ने भन्दै घ्याम्पेसालमा सार्न नदिइने चेतावनीसहित गाउँपालिकाका प्रमुख ईश्वर पाण्डे र कार्यकारी अधिकृत श्यामकृष्ण पौडेलको कार्यकक्षमा बिहीबार दिउँसो ताला लगाएका हुन् । तालाबन्दीपछि सेवाग्राहीको कामकाज ठप्प भएको छ । कार्यकारी अधिकृत पौडेलले भने, ‘हामी कार्यकक्षमा सेवाग्राहीको काम गरिरहेका थियौँ, एक्कासि मानिसहरु भित्र पसेर तपाईँहरु बाहिर जानुहोस, हामी यहाँबाट केन्द्र सार्न दिदैनौँ, ताला लगाउँछौँ भन्दै ताला लगाए ।’

गाउँसभाको केही समयअघि बसेको बैठकमा केन्द्र सार्ने निर्णय हुँदा नेकपा (माओवादी केन्द्र)बाट विजयी एक सदस्यले ‘माइन्यूट’ च्यातेका थिए । बगुवामा रहेका प्रहरी हबल्दार शक्ति लामिछानेले असन्तुष्ट समूहले गाउँपालिकामा तालाबन्दी गरेको पुष्टि गरे । गाउँपालिकाको केन्द्र सामान्य बहुमतद्वारा निर्णय गर्न सक्ने कानूनी प्रावधान छ । 

यस्तै भीमसेन गाउँपालिकाको नाम परिवर्तन गरेर भीमसेन थापा गाउँपालिका राख्न मन्त्रिपरिषदमा सिफारिश पठाइएको छ । असन्तुष्ट समूहले गाउँपालिकाको केन्द्र सार्ने निर्णय फिर्ता नलिएसम्म ताला नखोल्ने अडान लिएका छन् । रासस
