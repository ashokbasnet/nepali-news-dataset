शनिबारबाट राजधानीमा बृहत् पुस्तक प्रदर्शनी

काठमाडौं । डिकुरा पब्लिकेसनले भृकुटीमण्डपमा २२ पुस अर्थात शनिबारबाट ‘१२ औं बृहत् पुस्तक प्रदर्शनी’ आयोजना गर्दैछ। शुक्रबारबाट आयोजना गर्ने भनिएको मेला प्रबिधिक कारणले एक दिन ढिलो भएको आयोजकले जनाएको छ । 

‘प्रेरणाका लागि पुस्तक’ भन्ने सन्देशका साथ आयोजना हुन लागेको कार्यक्रममा केही ब्यक्तिहरुको बिरोधका कारणले एक दिन ढिलाई हुन गएको आयोजक डिकुरा पब्लिकेसनले एक बिज्ञप्तिमार्फत जानकारी गराएको छ। 

पुस्तक मेलासँगै आयोजना हुने ‘विन्टर बिजिनेस फुटवेयर मेला’ तयारी जुत्ता एशोसियसनका अध्यक्ष रविन श्रेष्ठ सहितका केही पदाधिकारी र भृकुटीमण्डप भित्रका केही जुत्ता व्यवसायीहरुका एक समूहले मेलाको तयारी बिथोलेका कारण मेला आयोजनामा एक दिन ढिलो भएको डिकुरा पब्लिकेसनका अध्यक्ष पुण्यप्रसाद प्रसाईद्वारा हस्ताक्षरित विज्ञप्तिमा उल्लेख छ। 

शिखर सुजको प्रायोजन रहेको मेला अब शनिबारबाट सुरु भइ ७ माघसम्म चल्नेछ। भाषा साहित्यको प्रवद्र्धन, विकासका लागि भनेर आयोजना हुन लागेको मेलामा देश विदेशबाट प्रकाशन भएका १० हजार शीर्षकका पुस्तकहरु प्रदर्शनमा राखिनेछ।

विभिन्न उमेर समुहका पाठकका लागि समेत बिषेश पुस्तहरु रहने मेलामा बालबालिकामा पढ्ने बानीको विकास गर्ने खालका बालसाहित्यका कृतिलाई विशेष महत्वका साथ राख्न लागिएको लेखक तथा आयोजक प्रसाइले बताए । 

नयाँ कृति बिमोचन समेत गरिने मेलामा विभिन्न पार्टीका उच्च नेता, कर्मचारी, कलाकार, साहित्यकार, पत्रकार, कुटनीतिज्ञ, शिक्षाविद् र विशिष्ठ व्यक्तित्वहरु लगायत १ लाख बढी ब्यक्तिको उपस्थिती रहने आयोजकले दाबी गरेको छ।
