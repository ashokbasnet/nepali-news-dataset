ठोकर्पा माविको भवन शिलान्याश 

काठमाडौं। सिन्धुपाल्चोक जिल्ला सुनकोशी गाउँपालिका वडा नम्बर २, ठोकर्पा स्थित ठोकर्पा माध्यमिक विद्यालयको प्रस्तावित पक्की भवनको शुक्रबार एक समारोहका बीच विद्यालय परिशरमा शिलान्यास गरिएको छ ।

कार्यक्रमका प्रमुख अतिथि पूर्व अर्थमन्त्री, सामाजिक संस्था हेल्प नेपाल नेटवर्कका सल्लाहकार तथा कवि शंकरप्रसाद कोइराला र माद्यमिक विद्यालयको स्थापनाका लागि महत्पूर्ण योगदान दिने स्थानीय समाजसेवी मोहनप्रसाद कोइरालाले उक्त प्रस्तावित भवनको भूमिपूजन गरि संयुक्तरुपमा शिलान्यास गरे। 

वि.सं. २०७२ सालको भूकम्पमा उक्त विद्यालय पूर्णरुपमा ध्वस्त भएको थियो। सो विद्यालयको नयाँ भवनको निर्माणका लागि सामाजिक संस्था हेल्प नेपाल नेटवर्क तथा सर्भाइभर्स नेपालले आर्थिक स्रोतको व्यवस्थापन गरेको छ । करिब ८ करोड ४१ लाखको लागतमा प्रस्तावित विद्यालय भवन निर्माण हुने र उक्त विद्यालयलाई नमुना विद्यालयका रुपमा विकसित गर्ने जनाइएको छ ।

सर्भाइभर्स नेपालद्वारा आयोजित कार्यक्रममा प्रमुख अतिथि कोइरालाले सहयोगी मन भएकाहरुको सहयोगमा निर्माण हुनलागेको यस विद्यालय भवनले यस क्षेत्रको शिक्षाका विशेष योगदान दिने बताए । उनले आफूहरुले बिउँ रोपेको र यसलाई मलजल गरेर हुर्काउने जिम्मा ठोकर्पाबासीहरुको रहेको बताए ।

कार्यक्रममा समाजसेवी मोहनप्रसाद कोइराला, सर्भाइभर्स नेपालका प्रतिनिधि कोशिश अर्याल, प्रधानाध्यापक गोविन्द महत, सुनकोशी गाउँ पालिकाका अध्यक्ष श्रवण जीसी, विष्णु न्यौपाने, लक्ष्मी पौडेल, नेत्र कार्कीलगायतले बोलेका थिए ।  
वि.संं. २००८ सालमा भाषा विद्यालयकारुपमा स्थापित उक्त स्कूलमा हाल दश कक्षासम्मको पठनपाठन हुँदै आएको छ ।
