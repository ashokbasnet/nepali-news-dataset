राजधानीका भित्री सडकमा चारपाङ्ग्रे सवारी निषेध, यी क्षेत्रमा लाग्नेछ प्रतिबन्ध

काठमाडौं । राजधानी काठमाण्डौको पुरानो बस्तीहरु भएका भित्री सडकमा माघ २ गते देखि चार पाङग्रे सवारी साधन संचालन गर्न नपाइने भएको छ । अतिव्यस्त र सांघुरा गल्ली भएको भोटाहिटी तथा असन लगायत क्षेत्रका भित्री बस्तीका सडकमा चार पाङग्रे सवारी साधन संचालन गर्न नपाइने भएको हो । 

पौराणिक तथा क्षेत्र विशेषको मौलिकतालाई बढ्दो सवारी चापले अतिक्रमण गरेको भन्दै काठमाण्डौ महानगरपालिकाले पुरानो बस्ती भएको भित्री सहरी क्षेत्रका सडकमा चार पाङग्रे सवारी साधन संचालनमा रोक लगाउने निर्णय गरेको हो । काठमाण्डौ महानगरपालिका वडा नम्बर २५ का वडा अध्यक्ष निलकाजी शाक्यले विशेष गरेर सम्पदा संरक्षण, पर्यटक क्षेत्र विस्तार र ऐतिहासिक सम्पदा संरक्षणका लागि गरिएको प्रयास भएकाले सबै मिलेर सफल पार्नुपर्ने बताए । 

भोटाहिटीदेखि असनसम्मको दुईतर्फी सडक, इन्द्रचोक, भेडासिंह, ज्याठा, महावौद्ध तथा वटुका सडकमा चारपाङ्ग्रे सवारी प्रवेशमा पूर्ण रोक लगाईने भएको छ । नरदेवीबाट भेडासिंह हुँदै इन्द्रचोकसम्म एकतर्फी रुपमा चारपाङग्र्रे सवारी लैजान सकिनेछ । यसरी एकतर्फी गरिएका अन्य सडकमा टेङ्गालबाट बाङ्गेमुढा, भेडासिंहहुँदै इन्द्रचोकसम्मको सडक, क्षेत्रपाटीबाट ठँहिटी हुँदै नघल बाङ्गेमुढा, भेडासिंहहुँदै इन्द्रचोकसम्मका रहेका छन् । महानगरले मौलिकता संरक्षणका लागि भन्दै चार पाङग्रे सवारी साधन प्रवेशमा रोक लगाउने निर्णय गरेपनि त्यस क्षेत्रमा जानेका लागि सवारी साधन पार्किङ स्थलको व्यवस्थापन भने गरेको छैन ।
