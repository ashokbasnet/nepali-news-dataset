व्यापारिक तथा औद्योगिक महोत्सव शुरु

दाङ। ‘कृषि, उद्योग, व्यापार तथा पर्यटकको आगमन, राप्ती कृषि, पर्यटन महोत्सव २०७४ को अभियान’ भन्ने मूल नाराका साथ दोस्रो राप्ती कृषि, पर्यटन, औद्योगिक तथा व्यापारिक महोत्सव शुक्रबारदेखि यहाँ शुरु भएको छ । 

राप्ती गाउँपालिका–१ भालुवाङ पुल्चोकस्थित निमार्णाधीन बसपार्कमा शुरु भएको सो महोत्सवमा डेढ सय भन्दा बढी स्टल राखिएको आयोजकले जनाएको छ । सबै स्टल बुकिङ भइसकेको र स्टलका व्यापारीसमेत महोत्सवस्थलमा आइसकेको महोत्सव मूल आयोजक समितिका अध्यक्ष भीमबहादुर मरासिनीले जानकारी दिए । 

महोत्सवमा स्थानीयस्तरमा उत्पादित कृषि, हस्तकला तथा पशुजन्य उत्पादनको प्रदर्शनी, विभिन्न जातजातिको झाँकी प्रदर्शन, बाल उद्यान रमाइलो मेला, विभिन्न खालका प्रतियोगिताको प्रतिस्पर्धा गराइने छ । यसका साथै राप्तीका समग्र पर्यटन प्रवद्र्धन र विकासका लागि राप्ती नदीमा ¥याप्टिङ गराउने महोत्सवका मुख्य आकर्षक रहने छन् । 

महोत्सव अवधिभर ख्याति प्राप्त केन्द्रीय, राष्ट्रिय तथा स्थानीय स्तरका कलाकार गीतसंगितको प्रस्तुति र राप्ती आइडल प्रतियोगितासमेत हुने कार्यक्रमका निर्देशक विराज विष्टले जानकारी दिनुभयो । इन्द्रणी युवा क्लबको भवन निमार्णका लागि आयोजना गरिएको सो महोत्सव ११ दिनसम्म सञ्चालन हुने बताइएको छ । 

शैक्षिक, आर्थिक, सामाजिक, सांस्कृतिक, कृषि, ऊर्जा एवं पर्यटनलगायत समग्र क्षेत्रको विकास गर्ने लक्ष्य महोत्सवको छ । करिब तीन लाख दर्शकले अवलोकन गर्ने तथा रु दुई करोडकोे कारोबार हुने अनुमान गरिएको सो महोत्सवको उद्घाटन प्रतिनिधिसभा सदस्य मेटमणि चौधरीले बताए ।
