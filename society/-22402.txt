कक्षा ११ को नतिजा सार्वजनिक, नतिजा पहिलोपटक ग्रेडिङ प्रणालीमा

काठमाडौं । राष्ट्रिय परीक्षा बोर्डले कक्षा ११ को नियमिततर्फको नतिजा सार्वजनिक गरेको छ ।

शनिबार बेलुकी एक सूचना जारी गर्दै बोर्डले पहिलो पटक ग्रेडिङ प्रणालीअनुसार सबै समूहको नतिजा सार्वजनिक गरेको हो । बोर्डले असार १ गतेदेखि परीक्षा सञ्चालन गरेको थियो । परीक्षामा ३ लाख ४७ हजार ७४८ विद्यार्थी सहभागी भएकोमा ७४ जनाको परीक्षा रद्धभएको छ भने १ जनाको स्थगित गरिएको छ । 

परीक्षा नियन्त्रक डम्बर बतासका अनुसार बोर्डले एसइइकै जस्तै नौ समूहमा विभाजन गरेर नतिजा सार्वजनिक गरेको छ । बतासका अनुसार विषयगत ग्रेड मात्रै गरिएको छ । एसइइमा जस्तो बिषयत जीपी र एकमुष्ट जीपीए निकालेको छैन । विद्यार्थीले आफ्नो सिम्बोल नम्बरबाट आफ्नो कुन बिषयमा कुन ग्रेड आयो ? भन्ने मात्रै थाहा पाउने छन् ।

९० देखि एक सयसम्म ल्याउनेको बिषय ग्रे ‘ए प्लस’ हुन्छ । त्यस्तै ८० देखि ८९ सम्म ल्याउनेको ‘ए’, ७० देखि ७९ अंक ल्याउनेको ‘बी प्लस’, ६० देखि ६९ सम्मको ‘बी’, ५० देखि ५९ अंक ल्याउनेको ‘सी प्लस’, ४० देखि ४९ सम्म अंक ल्याउनेको ‘सी’, ३० देखि ३९ सम्मको ‘डी प्लस’, २० देखि २९ अंक ल्याउनेको ‘डी’ र ० देखि १९ अंक आउने विषयको ग्रेड ‘इ’ लेखिएको हुन्छ । परीक्षार्थीले कुनै एक विषयमा ‘डी प्लस’ प्राप्त गरेका र कुनै एक विषयको परीक्षामा अनुपस्थित रहेका विद्यार्थीका लागि भने पुनः परीक्षा दिन पाउने बोर्डले व्यवस्था गरेको छ । बोर्डले त्यस्ता विद्यार्थीका लागि आगामी माघ २७ गते एक दिन परीक्षा सञ्चालन गर्नेछ ।

परीक्षाको नतिजा  http://neb.ntc.net.np मा हेर्न सकिने बोर्डले जनाएको छ ।
