कनकाई नदीमा मकर स्नान गर्नेको घुइँचो

फाइल फाेटाे
                                
                                        
                        बनियानी, झापा।  झापाको कनकाई नदीमा मकर स्नान गर्न ठूलो संख्यामा श्रद्धालु भक्तजनको घुइँचो लागेको छ।  झापाका साथै मोरङ, सुनसरी, इलाम, सिरहा, सप्तरीलगायत भारतका विभिन्न स्थानबाट ठूलो संख्यामा भक्तजन मकर स्नानका लागि यहाँ आएका छन्। 

सौर्यमानको हिसाबले माघ महिना शुरु हुने पहिलो दिनलाई माघे सङ्क्रान्ति भनिन्छ । मकर राशिको नामबाट माघे सङ्क्रान्तिलाई मकर सङ्क्रान्ति पनि भन्ने गरिएको छ। माघ १ गतेदेखि सूर्यको उत्तरायण हुने हुँदा रात छोटा र दिन लामो हुँदै जान्छ। मकर सङ्क्रान्तिका दिन स्नान गर्ने, तिलको लड्डु खाने, तरुललगायत कन्दमूल खाने परम्परा रहेको छ। 

हिन्दू धर्ममा उल्लेख भएअनुसार मकर सङ्क्रान्तिको दिन नदी स्नानलाई उत्तम मानिन्छ। मकर सङ्क्रान्तिकोे दिन सूर्योदय हुनु पूर्वको नदीमा स्नान अझ उत्तम मानिने पण्डित सोमनाथ सुवेदीले बताए। 

यसैबीच, हरेक वर्षझैँ यस वर्ष पनि कनकाई नदी किनारमा मेला लागेको छ। माईमेलाको नामले प्रख्यात यस मेलामा ठूलो संख्यामा श्रद्धालु भक्तजन मेला भर्न आउने गरेका छन्। 

माईधारमा मकर स्नानका लागि हजारौँ मानिस मेलामा आउने शिवसताक्षी स्थानीयवासी पंकज भुर्तेलले बताए। उता, मेलामा कुनै अप्रिय घटना हुन नदिन सुरक्षा व्यवस्था कडा बनाइएको छ । मेलामा ३०० बढी नेपाल प्रहरी र सशस्त्र प्रहरी परिचालन भएको इलाका प्रहरी कार्यलय झिलझिलेका प्रहरी निरीक्षक कैलाश राईले जानकारी दिए। 

सुरक्षा अवस्था मजबुद बनाउन सिसी क्यामेरासमेत जडान गरिएको छ। मेला लाग्ने मुख्य १० स्थानमा सिसी क्यामेरा जडान गरिएको हो। रासस
