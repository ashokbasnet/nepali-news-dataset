आज भूकम्प दिवस, भूकम्प पीडितलाई सरकारको आश्वासन मात्र

काठमाडौं । ‘सबल समुदाय र स्थानीय सरकार, भूकम्पीय सुरक्षाको मूल आधार’ भन्ने मूल नाराका साथ २० आंै राष्ट्रिय भूकम्प सुरक्षा दिवस मनाईदैछ । 

यसै अवसरमा काठमाडौंको भूगोल पार्कमा काठमाडौं महानगरपालिकाले भूकम्पबाट हुने जोखिम न्यूनिकरणका विविध उपायबारे जानकारी गराउने उद्देश्यले एक कार्यक्रमको आयोजना ग-यो । 

कार्यक्रमलाई सम्बोधन गर्दै भौतिक पूर्वाधार तथा यातायात मन्त्री वीरबहादुर बलायरले भूकम्पबाट हुने क्षति न्यूनिकरणमा विशेष ध्यान दिन स्थानीय तहलाई निर्देशन दिए । उनले भौतिक पूर्वाधार बलियो बनाएर भूकम्पपछि हुने क्षति न्यूनिकरणमा लागि पर्न पनि काठमाडौं महानगरपालिकालाई सचेत गराए । 

 मन्त्री बलायरले २०७२ साल बैशाख १२ गते गएको विनाशकारी भूकम्पपछिको पुनर्निर्माणको काममा तीव्रता दिन पनि ढिलाई गर्न नहुनेमा जोड दिए । 

कार्यक्रममा बोल्दै काठमाडांै महानगरपालिकाका मेयर विद्यासुन्दर शाक्यले काठमाडौंको पुनर्निर्माण र नव निर्माणमा जुटन सबैलाई आह्वान गरे । उनले भूकम्पपछि उद्धारको काम एकतावद्ध भएर सामना गरेजस्तै पुनर्निर्माणको काममा तीव्रता दिन पनि सबै पक्ष गम्भिर भएर लाग्नुपर्नेमा जोड दिए । 
मेयर शाक्यले भूकम्पबाट हुने क्षति न्यूनिकरणका लागि काठमाडौं महानगरपालिका सचेत रहेको पनि बताए । 

विक्रम संवत १९९० साल माघ २ गते भूकम्प गएको सम्झनामा मंगलबार देशभर राष्ट्रिय भूकम्प सुरक्षा दिवस आयोजना गरिएको हो । 

यसै अवसरमा २०७२ साल बैशाख १२ गते गएको विनाशकारी भूकम्पपछिको पुनर्निर्माणको कामलाई गति दिने प्रतिवद्धतासहित सरकारी स्तरबाटै यस वर्षको भूकम्प राष्ट्रिय सुरक्षा दिवस मनाइएको हो । दिवसको अवसरमा स्थानीय तहहरुले पुनर्निर्माणको काममा तीव्रता दिने प्रतिवद्धता समेत व्यक्त गरेका छन ।
