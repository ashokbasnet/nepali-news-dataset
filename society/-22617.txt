चितवनको टाँडीमा फुड फेष्टिवल सुरु  

रत्ननगर । रत्ननगर महोत्सव अन्तर्गत टाँडी बजारमा चौथो राष्ट्रिय पोर्क फुड फेष्टिबल सुरु भएको छ । 

 कृषि प्रर्बद्धनका लागि रत्ननगर उद्योग बाणिज्य संघले  सो फुड फेष्टिवल आयोजना गरेको हो । फुड फेष्टिबलको पशुपंछी विकास मन्त्रालयका सचिव डा.विश्वनाथ ओलीले एक भब्य समारोहका बीच उद्घाटन गरेका थिए । 

सो अबसरमा ओलीले कृषि र पशुपालन व्यवसायको बजार प्रर्बद्धनका लागि फुड फेष्टिवल जस्ता कार्यक्रमले महत्वपूर्ण भूमिका खेल्ने बताए ।

कार्यक्रममा संघका अध्यक्ष तथा महोत्सवका संयोजक राजाराम रेग्मीले कृषि र पर्यटनलाई विषेश प्राथमिकता दिदै आएको रत्ननगर महोत्सवमा यस पटक कृषि अन्र्तगत वंगुर व्यवसायको प्रर्वद्धनका लागि फुडफेस्टिवल आयोजना गरिएको बताए । 

वंगुर व्यवसाय फस्टाउने क्रममा रहेकाले यसको प्रर्वद्धनका लागि महोत्सवको अवधिमा रत्ननगरको टाँडीमा फुडफेस्टिवल आयोजना गरिएको रेग्मीले जानकारी दिए । 

वंगुर व्यवसाय फस्टाउँदो व्यवसायको रुपमा रहेकाले यस पटक वंगुरबाट वन्ने मासुका परिकारलाई फुडफेस्टिवलमा प्राथमिकता दिईएको संघका महासचिव निराजन खनालले बताए । 

फुड फेष्टिवलमा ५० वटा स्टल रहनेछन् । जसमा वंगुरका परिकार साथै अन्य स्टल समेत रहेका छन । सोही स्टल मार्फत वंगुरका परिकारको स्वाद अवलोकनकर्ताले चाख्न पाउनेछन् । 

उद्घाटन कार्यक्रममा संघका पूर्व अध्यक्ष तथा फेष्टिवलका संयोजक नारायणकाजी श्रेष्ठले कार्यक्रमको उद्धेश्यका बारेमा प्रकाश पारेका थिए ।
