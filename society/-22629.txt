पत्रकार कैनीमाथि आक्रमण गर्नेलाई कारबाहीको माग

काठमाडौँ। नेपाल पत्रकार महासंघले ‘कान्तिपुर दैनिक’का गोरखा जिल्ला संवाददाता सुदीप कैनीमाथि साङ्घातिक आक्रमण गर्नेलाई कारबाहीको माग गरेको छ। 

आज महासंघका महासचिव रमेश विष्टले विज्ञप्ति जारी गरी समाचार संकलनका क्रममा कैनीमाथि भएको आक्रमणले प्रेस स्वतन्त्रतामाथिको आक्रमण भएको भन्दै घटनाको सत्यतथ्य छानबिन गरी दोषीमाथि कारबाही गर्न माग गरेका छन्। 

महासंघ गोरखा शाखाका अनुसार, गोरखा र तनहुँको सीमानामा पर्ने मस्र्याङ्दी नदी किनारमा बिना टेण्डर बालुवा उत्खनन गरिएको समाचार संकलन गर्ने क्रममा सोमबार त्यहाँ पुगेको बेला बालुवा उत्खनन गरिरहेको समूहले पत्रकार कैनीमाथि आक्रमण गरेका हुन्। 

आक्रमणबाट महासंघका सभासद् कैनीको घाँटीमा चोट लागेको भने क्यामरा र मोबाइल तोडफोड भएको छ। महासंघले पीडित पत्रकारको उपचारको व्यवस्था मिलाउन र क्षति भएको उपकरणको क्षतिपूर्ति दिलाउन सम्बन्धित पक्षसँग माग समेत गरेको छ। 

“समाचार संकलनका क्रममा रहेका पत्रकार माथि सांघातिक आक्रमण गर्नु र सञ्चार उपकरण फुटाउने घटना, पत्रकारले स्वतन्त्रतापूर्वक समाचार संकलन र सम्प्रेषण गर्न पाउने संबैधानिक र कानुनी अधिकार माथिको आक्रमण हो”–विष्टद्वारा जारी विज्ञप्तिमा भनिएको छ।
