सम्पदा पुनःनिर्माण सरकार आफैँले गर्नुपर्छ: बिजुक्छे

भक्तपुर। नेपाल मजदुर किसान पार्टीका अध्यक्ष नारायणमान बिजुक्छेले सम्पदा पुनःनिर्माणको काम सरकार आफैँले गर्नुपर्ने बताएका छन्। 

बीसौँ राष्ट्रिय भूकम्प सुरक्षा दिवसका अवसरमा भक्तपुर नगरपालिका, ख्वप इञ्जिनियरिङ कलेज र ख्वप कलेज अफ इञ्जिनियरिङको संयुक्त आयोजनामा भूकम्पीय जोखिम न्यूनीकरणसहितको निर्माणसम्बन्धी जनचेतनामूलक शैक्षिक प्रदर्शनीको आज समापन कार्यक्रममा अध्यक्ष बिजुक्छेले यस्तो बताएका हुन्। 

उनले सम्पदा पुनःनिर्माणको गुणस्तरीयता र मौलिकताका लागि सरकारले नै सम्पदाको पुनःनिर्माण गर्नुपर्ने बताए। 
स्मारक संरक्षणका लागि सरकारले नेपालको प्राचीन शैलीबारे अध्ययन अध्यापन गराउनुपर्ने उनको भनाइ थियो। विदेशीले आफ्नो स्वार्थ अनुकूल सहयोग गर्नेहुँदा पुनःनिर्माणमा विदेशीको मात्र भर पर्न नहुने उनको भनाइ थियो। 

भक्तपुर नगरपालिकाका प्रमुख एवं कलेज सञ्चालक समितिका अध्यक्ष सुनील प्रजापतिले विसं २०७२ को भूकम्पले जनधनको क्षतिका साथै ७२ वटा सम्पदा पूर्ण र ६२ वटा सम्पदामा आंशिक क्षति पुगेको बताउँदै उहाँले मौलिक र आधुनिक प्रविधिको प्रयोग गरी सम्पदाको पुनःनिर्माण कार्य भइरहेको जानकारी गराए। प्रदर्शनीमा ६२ वटा विभिन्न विषयका मोडल, पोष्टर र रोबोटलगायतका सामग्री राखिएका थिए।
