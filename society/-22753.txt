धनकुटामा अनिश्चितकालीन कर्फ्यू आदेश जारी

धनकुटा। १ नम्बर प्रदेशको राजधानी धनकुटामा हुनुपर्ने मागसहित सुरु भएको आन्दोलनले उग्र रुप लिएपछि धनकुटामा अनिश्चितकालीन कर्फ्यू आदेश जारी गरिएको छ । आन्दोलनका क्रममा आज बिहान ३ जना घाइते भएका थिए । लगत्तै प्रहरी र प्रदर्शनकारीबीच ढुंगा हानाहान सुरु भएपछि प्रशासनले कर्फ्यू आदेश जारी गरेको हो । 

प्रदेश नं. १ को राजधानी धनकुटा हुनु पर्ने मागसहित सुरु भएको आन्दोलनले बिहीबार उग्र रुप लिएपछि अनिश्चितकालिन कर्फ्यू आदेश जारी गरिएको हो । जिल्ला प्रशासन कार्यालयले अनिश्चितकालीन कर्फ्यू आदेश जारी गरेको जिल्ला प्रहरी कार्यालय, धनकुटाका प्रमुख एसपी सुदिपराज भण्डारीले बताए ।

पश्चिममा घुमाउने चौतारा, उत्तरमा देब्रेवास र दक्षिणमा पातले खोलासम्म कर्फ्यू लगाइएको हो । अहिले पनि आन्दोलनकारी र प्रहरीबीच अहिले ढुंगा हानाहान भइरहेको छ । स्थितिलाई नियन्त्रणमा लिन प्रहरीले दर्जनौं सेल अश्रु ग्यास प्रहार गरेको छ भने लाठी चार्ज समेत गरिएको छ ।
