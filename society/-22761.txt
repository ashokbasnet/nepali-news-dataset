सिडिओले भने ‘आन्दोलन हिंसात्मक नहोस्’, सांसदले उल्टै भने ‘जे पनि हुन सक्छ’

धनकुटा। अस्थायी राजधानी धनकुटा नभएपछि धनकुटाका निर्वाचित सांसद पनि आन्दोलनमा उत्रिएका छन् । आन्दोलनमा सडकमा आएका सांसदले आफूलाई ‘जे पनि हुन सक्ने’ चेतावनी दिएका छन् । प्रमुख जिल्ला अधिकारी प्रेमप्रकाश उप्रेतीले आफूले सांसदलाई आन्दोलन हिंसात्मक नहोस् भन्दा यस्तो जवाफ पाएको बताए । 

आन्दोलन हिंसात्मक हुन थालेपछि अहिले धनकुटामा निषेधाज्ञा जारी गरिएको छ । प्रर्दशनकारीले सरकारी कार्यालय तोडफोड र आगजनी गर्न थालेपछि प्रशासनले निषेधाज्ञा जारी गरेको हो । प्रमुख जिल्ला अधिकारी प्रेमप्रकाश उप्रेतीका अनुसार धनकुटा बजारमा सरकारी कार्यालय रहेका आसपासका क्षेत्रमा समूहमा हिँड्न समेत नपाइने गरी अनिश्चितकालीन निषेधाज्ञा जारी गरिएको हो ।
