डोटीमा पनि प्रहरी र आन्दोलनकारीबीच झडप, हिंसात्मक बन्दै राजधानीको आन्दोलन 

दिपायल। राजधानीको विषयमा भएको आन्दोलन हिंसात्मक भएपछि धनकुटामा अनिश्चितकालीन निषेधाज्ञा जारी गरेको केही घण्टामै डोटीमा पनि स्थिति तनावग्रस्त बनेको छ । यहाँ पनि प्रहरी र प्रदर्शनकारीबीच झडप भएको छ । प्रहरीले प्रदर्शनकारीलाई नियनत्रणमा लिन पटक पटक अश्रुग्यास प्रहार गरेको छ । 

सरकारले प्रदेश नं. ७ को अस्थायी मुकाम धनगढीलाई तोकेको भन्दै सुरु भएको आन्दोलनको क्रममा आन्दोलनकारी र प्रहरीबीच झडप भएको हो । स्थितिलाई नियन्त्रणमा लिन प्रहरीले ५ सेल अश्रुग्यास समेत प्रहार गरेको बताइएको छ । क्षेत्रीय प्रशासन कार्यालय राजपुर अगाडि प्रधानमन्त्री शेरबहादुर देउवाको पुत्ला जलाउने क्रममा दोहोरो झडप भएको हो ।

प्रदशर्नकारीले देउवाको जलिरहेको पुत्ला क्षेत्रीय प्रशासन कार्यालयभित्र फालेपछि प्रहरीले प्रदर्शनकारीहरु माथि लाठी चार्ज गरेको थियो । प्रहरीले प्रदर्शनकारीहरुले क्षेत्रीय प्रशासन कार्यालयमा ढुंगामुढा गर्दै आगो लगाउन खोजेपछि स्थिति नियन्त्रणमा लिन सामान्य बल प्रयोग गरेको बताएको छ ।
