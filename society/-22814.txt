११ औं बलिदानी दिवस तथा शहीदहरुको शालिकमा माल्यार्पण गर्न नेताहरु लहानमा

संजय महरा

लहान । माघ ५ गतेलाई तराई तथा मधेसका जनताहरुले कालो दिनका रुपमा सम्झिने गरेका छन् ।
 
११ वर्ष अघि, अनि दिन थियो माघ ५ गते । तराई तथा मधेसका जिल्लाहरुमा बिरोध सरुप आगो सल्किएको थियो । 

यही दिन सिरहा जिल्लाको लहानमा मधेस तथा मधेसीहरुको हकहितका पक्षमा माग राख्दै आन्दोलनमा ओर्लिका युवाहरुमध्ये एक स्कुले बिधार्थीको ज्यान गएको थियो । ती विधार्थी थिए रमेश महतो । 

महतोको ज्यान गएसँगै आन्दोलनमा ओर्लिएका आन्दोलनकारीहरु आक्रोसित भएका थिए र फलसरुप कैयौं सवारी साधनहरुलाई खरानी बनाइनुका साथै मधेस तथा तराईको जनजीवन ठप्प भएको थियो ।

भर्खरै सार्बजनीक गरिएको अन्तरिम संविधानले मधेस र मधेसको समस्यालाई सम्बोधन नगरेको भन्दै उपेन्द्र यादव लगायतका मधेसबादी नेताहरुले काठमाडौंमा संविधान जलाएका थिए । संविधान जलाएकोमा प्रहरीले यादव लगायतका नेताहरुलाई पक्राउ गरेको थियो । 

यादव पक्राउ परेसँगै सुरु भएको मधेस आन्दोलनको पहिलो शहादत सिरहास्थित लहानका कक्षा ९ मा अध्ययनरत रमेश महतोले प्राप्त गर्नुपरेको थियो ।

उनै रमेश महतो लगायत मधेस आन्दोलनका शहीदहरुको सम्झनामा आज राजपा र संघिय फोरम नेपालले सिरहाको सहिद नगरीबाट परिचित लहानस्थित पशुपति माध्यमिक विध्यालयमा आमसभाको आयोजना गरेको छ। बलिदानी दिवसमा खुल्ला रक्तदान कार्यक्रमको पनि आयोजना गरिएको छ । 

माघ ५ तथा बलिदानी दिवसको अवसरमा आयोजना गरिएको सभालाई सम्बोधन गर्न संघिय समाजबादी फोरम नेपालका अध्यक्ष उपेन्द्र यादब, राजपा अध्यक्ष मण्डलबाट राजकिशोर यादब, दुई नम्बर प्रदेशका सांसद सुरेश मण्डल, पूर्वमन्त्री राजलाल यादब लगायतका नेताहरु उपस्थित भएका छन् । उनीहरुले शहीदहरुलाई माल्यापर्ण गरेर सम्झना समेत गरेका छन् ।
