राष्ट्रपति कार्यालय प्रवेशमा रोक लगाएकोप्रति फोटो पत्रकार क्लबको ध्यानाकर्षण

तस्विरः मुकुन्द कालिकोटेको फेसबुकबाट
                                
                                        
                        काठमाडौँ। नवनियुक्त प्रदेश प्रमुखहरुको पद तथा गोपनियताको सपथ ग्रहण कार्यक्रममा शुक्रबार निजी सञ्चार माध्यमका फोटो पत्रकार र क्यामरा पर्सनलाई प्रवेश निषेध गरिएको प्रति फोटो पत्रकार क्लब, नेपाल (पिजे क्लब) को गम्भिर ध्यानाकर्षण भएको छ । 

समाचार संकलनको लागि शीतल निवास पुगेका फोटो पत्रकारहरुलाई गेटमा रोकिनु दर्भाग्यपूर्ण हो। संविधान कार्यान्वयको प्रमुख अंगको रुपमा रहेको प्रदेश प्रमुखहरुको सपथमा निजी सञ्चारमाध्यमलाई प्रवेश निषेध गरिनु संविधानले प्रत्याभुत गरेको प्रेस तथा अभिव्यक्ति स्वतन्त्रणमाथि ठाडो हस्तक्षेप हो।

संविधानको संरक्षकको कार्यालयबाटै प्रेसमाथि भएको यस किसीमका रोक यसअघि पनि पटक पटक भएको यहाँ स्मरण गराउँछौं। पटक पटक आग्रह गर्दा पनि पत्रकारलाई रोक्ने क्रम जारी नै छ, जसको पिजे क्लब घोर भत्र्सना गर्दछ।   

लोकतन्त्रमा पनि सार्वजनिक कार्यक्रमको समाचार संकलन र तस्बिर खिच्न रोक लागाइनु दुःखद र निन्दनिय कार्य भएको पिजे क्लबको ठहर छ।

पटक पटकको आग्रहलाई वेवास्ता र संवैधानिक हक तथा अधिकारमाथि हस्तक्षेप भइरहेकोले पिजे क्लब आफ्ना सम्पूर्ण सदस्यहरुलाई यस विषयमा सम्बोधन नभएसम्म राष्ट्रपतिको कार्यालय तथा राष्ट्रपतिका सम्पूर्ण कार्यक्रमहरुको तस्बिर संकलन तथा सम्प्रेषण नगर्न निर्देशन गर्दछ। साथै सम्पूर्ण निजी सञ्चार माध्यमहरुले पनि पिजे क्लबको कदमलाई साथ दिने छन् भन्ने अपेक्षासहित आग्रह गर्दछ।
