भारतकाे विहारबाट  ३३ जना बालबालिकाको उद्दार 

काठमाडौं ।सरकारले भारतको विहारस्थित विभिन्न बालगृहमा रहेका ३३ जना बालबालिकाको उद्दार गरेको छ ।  महिला, बालबालिका तथा समाज कल्याण मन्त्रालय अन्तरगतको केन्द्रीय बाल कल्याण समितिको पहलमा भारतको विहारस्थित ४ वटा बालगृहमा रहेका ३३ जना बालबालिकाको उद्दार गरिएको हो । भारतीय प्रहरीले दिएको जानकारी र पीडित पक्षको उजुरीको आधारमा विहारको बालगृहमा रहेका ३३ जना बालबालिकाको उद्दार गरिएको केन्द्रीय बाल कल्याण समितिका कार्यकारी निर्देशक तारक धितालले जानकारी दिए।

भारतले हाल सडक बालबालिकाको  पहिचान गरी सम्बन्धित पक्षलाई बुझाउने अभियानलाई तीव्रता दिएको छ। सोही क्रममा भेटिएका नेपाली बालबालिकालाई विहार प्रहरीले बालगृहमा राखी केन्द्रीय बाल कल्याण समितिलाई उद्दारका लागि पत्राचार गरेको हो। ३३ जना बालबालिका भारतीय प्रहरीले पहिचान गरी सुरक्षित स्थानमा राखेको जानकारी पाएपछि समितिले पटनास्थित समाज कल्याण विभागको सहयोगमा ती सबै बालबालिकालाई उद्दार गरी नेपाल ल्याएको हो।

उद्दार गरिएका बालबालिकाहरु श्रम गर्न गएका, विभिन्न प्रलोभनमा परी गएका, कतिपय गुम्बा र मदरसामा रहेका बालबालिका पनि रहेका समितिका कार्यकारी निर्देशक धितालले जानकारी दिए। उद्दार गरिएका अधिकांश बालबालिका १० देखि १४ वर्ष उमेर समूहका रहेका छन । 

चैत १ गते भारतको विहार राज्य पुगेको समितिको टोलीले तीन दिन भित्र मुजफ्फपुरर र दरभंगामा रहेका ४ वटा बालगृहमा ती बालबालिकाहरुको उद्दार गरेका हुन । भारतमा उद्दार गरी ल्याइएका ३३ जना बालबालिकालाई समितिको हरिहरभवनस्थित केन्द्रिय कार्यालयमै राखिएको छ।

उद्दार गरिएका बालबालिकाहरुलाई सम्बन्धित परिवारलाई बुझाउने काम पनि सुरु गरिएको समितिले जनाएको छ। सुरक्षा दिने सर्तसहित ती बालबालिकाहरुलाई परिवारको जिम्मा लगाईने समितिका कार्यकारी निर्देशक धितालले बताए। समितिले परिवार फेला नपरेका बालबालिकालाई बैकल्पिक व्यवस्था गरी पालनपोषण गर्ने पनि स्पष्ट पारेको छ । 

उद्दार गरेर ल्याइएका बालबालिकामा स्वास्थ्य समस्य पनि देखिएको छ । उनीहरुको स्वास्थ्य परिक्षण गर्ने र मनो सामाजिक विमर्शको समेत व्यवस्था गरिने समितिले जनाएको छ । समितिले खुला सिमानाका कारण पनि नेपाली बालबालिकाहरु भारत प्रवेश गर्ने गरेको भन्दै सिमा सुरक्षा चेकजाँच कडा बनाउने प्रतिवद्धता पनि जनाएको छ । समितिले उद्दार गरेका ३३ जना बालबालिका मध्ये तराईका जिल्लाहरुका धेरै रहेका छन । उद्दार गरिएकाहरुमा अधिकांश महोत्तरी, बारा, रौतहट, वीरगंज, रुपन्देही, कञ्चनपुरका बालबालिकाहरु रहेका छन ।

भारतीय बालगृहबाट उद्दार गरिएकाहरुमा काठमाडौं, काभ्रे, सिन्धुपाल्चोक, गुल्मी, बाँके, डोटी, रुकुमका पनि रहेका छन । केन्द्रिय बालकल्याण समितिले भारतको विभिन्न क्षेत्रबाट बालबालिका उद्दार गर्ने कामलाई निरन्तरता दिँदै आएको छ । समितिले बालबालिकालाई ओसारपसार गर्ने काम भएको पाईए कडा कार्वाही गर्ने चेतावनी पनि दिँदै आएको छ ।
