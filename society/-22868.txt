निः स्वार्थ समाजसेवामा सोनाम

काठमाडौं। सेवा, त्यो पनि निःस्वार्थ। सुन्दा सामान्य लागेपनि सेवामा समर्पित हुन भने निकै कठीन छ । बिना त्याग र समर्पण  सेवा सम्भव हुन्न । र, समाजसेवाका लागि समर्पण अत्यावश्यक मानिन्छ ।

आजको युगमा सेवा भावको अभाव धेरै महसुस हुन्छ। लाग्छ, आजको युग स्वार्थी युग हो। आजको स्वार्थी दुनियामा सेवाभाव भएका मानिस धेरै कम भेटिन्छन्। बजारमा सेवा गर्नेहरुको जमात नभेटिने होइन।  समाजसेवालाई माध्यम बनाएर ‘आफ्नो सेवा’ गर्नेहरुको भीड धेरै देखिन्छ। अर्थात स्वयम्सेवाको अर्थ परिवर्तन भएको अनुभूत हुन्छ। ‘स्वयमसेवा’ स्वयमको सेवामा परिणत भएको यस्ले अथ्र्याउँदैन र?



तर सबै मानिस त्यस्ता हुँदैनन् । सेवा, त्यो पनि निःस्वार्थ गर्नेहरु पनि यही समाजमा छन्। यिनै मध्येका एक हुन्, समाजसेवी सोनाम घ्याल्चे घले (लामा डोन्डुप)। समाजसेवा उनकालागि अपरिहार्य बनेको छ। उनको निःश्वार्थ सेवा भाव र सक्रियताका  कारणनै उनले नै आज भन्दा चार वर्ष अगाडि स्थापना गरोको ‘स्नो मञ्जुश्री स्कुल’ मा अहिले कयौं कलिला बालबालिका आफ्नो सुनौलो भविष्यको खोजीमा छन्। कयौं बाल्यकाल अन्धकार भएका बालबालिकालाई उनले शिक्षाको उज्यालो ज्योति दिने काम गरेका छन्।

मनाङ जिल्लाको नार्फू गाउँपालिकामा जन्मिएका र उर्किएका सोनाम घ्याल्चे घले (लामा डोन्डुप) ले गाउँमा अभाव नभोगेपनि देखेका थिए। पढ्ने उमेरका बालकालिका श्रम गर्न बाध्य भएका देखेका उनले तीनै कलिला बालिकाको भविष्य उज्याउने बनाउने अभियानामा जुटेका छन्।



बालकालिका भोलिका कर्णधार भएको बुझेका सोनामले आफ्नो स्नो मञ्जुश्री स्कुल सुरु गर्दा १२ जना बालबालिका थिए। काठमाडौंको नागार्जुन नगरपालिका–६ मा उनले स्कुल स्थापना गरेका छन्। जहाँ यतिबेला ९० बालबालिका अध्ययन गरिरहेका छन्।
उनीहरुको सम्पूर्ण खर्च लाम स्वंयले व्यहोर्दै आएका छन् भने केही दाताले पनि उनलाई सहयोग गर्दै आएका छन्।

सोनाम घ्याल्चे घलेको रुची सानैदेखि समाजसेवा तर्फ  रह्यो। त्यही रुचीले उनलाई सेवाभावतर्फ आकर्षित गर्दै लग्यो।  फलतः ४ वर्ष अगाडि उनले स्नो मञ्जुश्री स्कुल नै स्थापना गरे। स्कुल स्थापनापछि उनलाई समाजसेवाप्रति झनै उत्साहित बनायो। आज उनी सो स्कुलका अनेकौं योजनाहरुको खाका तयार गर्ने, व्यवस्थापन गर्ने गर्छन्।

मुलुकका दुर्गम र दूरदराजमा शिक्षाको अभावमा हुने गरिवी, अविश्वासलाई नजिकबाट नियालेका सोनामले संस्था स्थापना गरेर सामाजिक काम गरिरहेका छन् नै। तर संस्थालाई निरन्तरता दिन र बालबालिकाको भविष्यलाई उज्यालो बनाउन भने धेरै मेहनत गरेका छन्। नियमित आयस्रोत नभएका कारण बालबालिकाको भविष्यको चिन्ताले भने सताउने गर्छ। सोनामले आफ्ना नजिकका र साथीभाइसँग सहयोग मागेर स्कुल चलाइरहेका छन्।



समाजसेवा गर्न कुनै माध्यमको आवश्यकता पर्छ। माध्यम भएपछि गरिने कामले सार्थकता पनि पाउने गरेको छ। २९ वर्षसम्म गुम्बा बसेको सोनामलाई स्नो मञ्जुश्री स्कुल यस्तै एउटा माध्यम बनेको छ, सेवा गर्न।  उनी आफैं पनि लामो समयसम्म गुम्बामा बसेर अध्ययन गरेका र, गुम्बामा अध्यापन गरेका कारण उनको रुची पनि बुद्धधर्म प्रचार गर्न र समाज सेवातर्फ बढी गयो । अझ घर परिवारको सहयोगले गर्दा उनले समाजसेवालाई झन समय दिन पाएका छन्।

सोनाम समाजसेवामा मात्रै नभएर भ्याएसम्म राजनीतिमा पनि संलग्न रहँदै आएका छन्। राजनीतिक सचेतनाको उपलब्धी  हो यो, उनको राजनीतितर्फको आकर्षण। अहिले पनि समाजसेवा र राजनीतिलाई उनीसँगै लिएर हिँडिरहेका छन्। उनको बुझाईमा समाजसेवा र राजनीतिलाई पवित्र बनाउन धर्मले ठूलो सहयो गर्छ। बुद्ध धर्मका अनुयायी सोनामलाई राजनीतिमा बढ्दो अपराधीकरण र स्वार्थीपनलाई पनि धर्ममार्फत कम गर्न सकिने विश्वास छ। त्यही भएर नै उनले कलिला बालबालिकालाई आफूजस्तै इमान्दार र धर्मप्रति रुचि लिने बनाउन चाहेका छन्।  

‘सबैभन्दा ठूलो कुरा आत्म सुन्तुष्टि हो। हरेक कार्यका लागि समय व्यवस्थापन गर्न सक्नु पर्छ र मैले समय व्यवस्थापन गर्दै आएको छु,’ उनी भन्छन्।  

सोनामले अशक्त, असहाय र बालबालिकालाई सहयोग गर्नु सबैभन्दा ठूलो मावन धर्म ठानेका छन् । सबै धर्मको सन्देश पनि त्यही हो। अझ बुद्धधर्मको त अहिंसा नै मुख्य मन्त्र हो। त्यसलाई नै उनी आफ्नो आर्दश मान्दै आएका छन्।
त्यसैले पनि उनी यो मानव धर्ममा निरन्तर सक्रिय भएर लागिरहेका छन् ।

राजनीतिप्रति पनि सक्रिय  सोनाम भन्छन्, ‘अचेल नेताहरुलाई गाली गर्ने प्रचलन बढेको छ । तर नेतालाई मात्रै गाली गरेर समाज परिवर्तन हुँदैन् । यसका लागि हामीले आफैंबाट केही नयाँ कुराको थालनी गर्नुपर्छ ।’

सायद यही सोचको परिणती हो,  सोनाम घ्याल्चे घलेको (लामा डोम्डुप)  समाजसेवाप्रतिको लगाव र सक्रियता । र, यहि लगावका कारण उनको समाजसेवाको कर्ममा कुनै वाधा अडचन आएको छैन । उनी निरन्तर आफ्नै गतिमा समाजसेवा र राजनीति र धर्म प्रचारमा सक्रिय छन्। समाज विकासको त्रिवेणीमा उनको यात्रालाई मेन्दोक गुरुङले निरन्तर साथ दिइरहेकी छन् । उनी यसैमा निरन्तर लागिरहन चाहन्छन् ।
