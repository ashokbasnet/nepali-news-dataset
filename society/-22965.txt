झापामा श्रीमतीलाई खोलामा धकेलेर मार्नेदेखि मोटरसाइल चोर्नेसम्म पक्राउ (भिडियोसहित)

झापा। झापामा छुट्टाछुट्टै घटनाका ४ जना आरोपीलाई प्रहरीले पक्राउ गरी सार्वजनिक गरेको छ । इलाका प्रहरी कार्यालय बिर्तामोडले श्रीमतीको हत्या गर्नेदेखि छोरालाई घरेलु हतियार प्रहार गर्ने र मोटरसाइकल चोरीमा संलग्न व्यक्तिलाई पक्राउ गरी सोमबार सार्वजनिक गरेको हो । 

२०७० साल असोज ६ गते आफ्नै श्रीमतीलाई खोलामा धकेलेर फरार रहेका राजगढका २९ वर्षीय कमलसिंह राजवंशी पनि पक्राउ परेका छन् । प्रहरीका अनुसार राजवंशीले २५ वर्षकी श्रीमती गंगा राजवंशीलाई स्थानीय सार्की खोलामा धकेलेको प्रहरीमा जाहेरी परेको थियो । हाल अदालतबाट म्याद थप गरी अनुसन्धान जारी रहेको इलाका प्रहरी कार्यालय बिर्तामोडका डिएसपी कृष्णप्रसाद कोइरालाले जानकारी दिए । 

भिडियोमा हेर्नुहोस् यी हुन् पक्राउ परेका अभियुक्तहरु



त्यसै गरी माघ ६ गते श्रीमतीको हत्या गरेको आरोपमा प्रहरीले अर्जुनधारा–१ का २३ वर्षीय दिनेश गहतेलाई पक्राउ गरेको छ । प्रहरीका अनुसार गहतेले १८ वर्षकी श्रीमती योनिताहाङ लिम्बूलाई घाँटीमा घरेलु हतियार प्रयोग गरी हत्या गरेका हुन् । १५ दिन अघि मात्र उनकी श्रीमतीको ५ महिनाको गर्भ खेर गएको प्रहरीले जनाएको छ । 

घरायसी विवादमा झट्केलो छोरालाई घरेलु हतियार प्रहार गरी घाइते बनाउने बाबु पनि पक्राउ परेका छन । कन्काई–३ का १६ वर्षीय छोरा देवकमार ऋषिदेवलाई ४० वर्षीय बाबु राजकुमार ऋषिदेबले हतियार प्रहार गरेका थिए । गर्धनमा हतियार प्रहार हुँदा गम्भीर घाइते देवकुमारको अहिले उपचार भइरहेको प्रहरीले जनाएको छ । प्रहरीका अनुसार बाबु राजकुमारले देवकुमारलाई हतियार प्रहार गरेका थिए ।

केही समयअघि भारतबाट चोरी गरेर नेपाल भित्रर्याइएका मोटरसाइकल नियन्त्रणमा लिएको बिर्तामोड प्रहरीले नेपालबाटै हराएका मोटरसाइकलसहित त्यसमा संलग्न व्यक्तिलाई समेत पक्राउ गरेको छ । बिर्तामोडस्थित बिर्ताबजारबाट हराएका दुईवटा मोटरसाइकलसहित एक व्यक्तिलाई प्रहरीले नियन्त्रणमा लिएको हो । पक्राउ पर्नेमा बिर्तामोड–७ का २५ वर्षीय विशाल राजवंशी छन् । उनले लक्ष्मीनारायण घिमिरे र मनोजराज भट्टराईको मोटरसाइकल चोरी गरेको प्रहरीको भनाइ छ । पक्राउ परेका राजवंशीलाई चोरीसम्बन्धी अनुसन्धानमा म्याद थप गरिएको डिएसपी कोइरालाले बताए । मोटरसाइकल चोरीमा संलग्न अन्यको पनि खोजी भइरहेको प्रहरीले जनाएको छ ।
