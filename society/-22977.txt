अमेरिकी सहकार्यमा एक वर्षे राष्ट्रिय युवा नेतृत्व अध्ययन कार्यक्रम सुरु

काठमाडौं। काठमाडौंस्थित लीडरशिप एकेडेमी र अमेरिकास्थित युनिभर्सिटी अफ सान्डिएगो क्रक स्कुल र क्रक इन्स्टिच्युट फर पिस एण्ड जस्टिसको संयुक्त आयोजनामा एक वर्षे राष्ट्रिय युवा नेतृत्व अध्ययन कार्यक्रम २०१८ (Nepali Emerging Leaders Program 2018) आज शुभारम्भ भएको छ।

कार्यक्रममा देशका १४ अञ्चलबाट एक पुरुष र एक महिला गरी विभिन्न राजनीतिक पार्टी, अधिकारकर्मी, विभिन्न संघसंस्थाका प्रतिनिधि गरी २८ जना सहभागी हुनुहुन्छ । देशको पूर्वदेखि पश्चिम तथा पहाड, हिमाल र तराई तीनै क्षेत्रबाट २५ देखि ४० वर्षसम्मका सहभागी छनोट गरिएको छ। 

प्रशिक्षार्थीहरुलाई सहयोग तथा मार्गदर्शनका लागि अनुभवी नेता तथा विशेषज्ञ मार्गदर्शकहरुकोे एक टिम पहुँचमा हुनेछ। साथै युवा नेता–नेतृहरुको कामलाई अझै प्रभावकारी बनाउन सुरक्षा विशेषज्ञ पूर्व आईजीपी ध्रुवबहादुर प्रधान, कानुनी विशेषज्ञ वरिष्ठ अधिवक्ता अवधेशकुमार सिंह र सञ्चार विशेषज्ञ निरञ्जन अधिकारी रहेका छन्।

काठमाडौंको -याडिसन होटलमा आयोजित शुभारम्भ कार्यक्रममा सरकारी निकाय, विभिन्न राजनीतिक पार्टी, संयुक्त राष्ट्र संघ, विभिन्न राजदूतावास, शैक्षिक संस्था आदिका प्रतिनिधि सहभागी हुनुभएको थियो। 

कार्यक्रममा पूर्व प्रधानमन्त्री तथा यस कार्यक्रमका सम्माननीय मार्गदर्शक लोकेन्द्रबहादुर चन्दले राष्ट्रलाई नेतृत्व गर्ने नेता÷नेतृमा नेतृत्व क्षमताको विकास गर्नुपर्नेमा जोड दिँदै यस्ता खालमा कार्यक्रमले नेतृत्व विकासमा सहयोग पुग्ने विश्वास व्यक्त गरे। आफूले राजनीतिक करियर सुरु गर्दा नेतृत्व विकासका लागि कुनै संघसंस्था तथा कार्यक्रमहरु नरहेको स्मरण गर्दै उहाँले यस्तो अवसर पाउने नेता नेतृले राष्ट्रको विकासमा योगदान गर्न आग्रह गरे। राष्ट्रमा विभिन्न भूगोल, समुदाय, विभिन्न विचारका व्यक्तिहरुबीच सद्भाव बढाउन यस्तो कार्यक्रम सहयोगी हुने मेरो विश्वास छ, उनले भने।

नेपाली कांग्रेसकी नेतृ तथा पूर्व शिक्षामन्त्री चित्रलेखा यादवले नेता नेतृले जनचाहनालाई केन्द्रमा राख्नुपर्नेमा जोड दिए। सहि निर्णय गर्न सक्ने क्षमता नेतामा हुनुपर्छ। नेतृत्व कुनै क्षेत्र वा समुदायको मात्र हुनु हुँदैन। नेता नेतृले पहाडी, हिमाल, तराई सबै क्षेत्रका जनताको भावना र संवेदनशिलता बुझ्न सक्नुपर्छ, उनले भने।

नेकपा माओवादी केन्द्रकी प्रतिनिधिसभा सांसद तथा पूर्व खेलकुदमन्त्री कमला रोक्काले नेपालमा राजनीतिक परिवर्तनसँगै महिलाहरु पनि राजनीतिको अग्रपंक्तिमा आउन थालेको र तर उहाँहरुमा नेतृत्व क्षमताको विकास आवश्यक रहेको बताए। युवामा नेता नेतृमा नेतृत्व क्षमता विकास गर्न राज्य तथा गैरसरकारी क्षेत्रबाट पनि अग्रसरता लिनुपर्नेमा उनको जोड थियो।

नेकपा एमालेकी नेतृ तथा पूर्व सांसद रत्ना गुरुङले नेपालका राजनीतिक दलको नेतृत्व वर्गमा उदीयमान नेता नेतृलाई अवसर दिनुपर्छ भन्ने सोचको अभाव रहेको अनुभव सुनाउँदै युवाहरुले आफूमा क्षमता अभिवृद्धि गरी आफैं अगाडि आउनुपर्ने बताइन्। युएन वुमनका नेपाल प्रतिनिधि वेनी कुसुमाले नेपाल अहिले नयाँ संरचनामा प्रवेश गरिरहेकाले यो सममया युवा पुस्ता अगाडि आउनुपर्ने बताएकी छन्।

विभिन्न मुलुकका युवासँग काम गरेको आफ्नो अनुभव सुनाउँदै उनले नेपाली युवाहरु नेतृत्वमा आउनुपर्ने बताइन्। पूरा गर्न सकिने बाचामात्र गर्न आग्रह गर्दै उनले नेतृत्व कुुर्सी पद नभएर जिम्मेवारी भएको बताइन्। नेतृत्वले सधैं अरुको बारेमा सोच्नुपर्छ। तपाईले कतिलाई नेतृत्वमा ल्याउनुभयो भन्ने कुरा पनि महत्वपूर्ण हुन्छ, उनले भनिन्।
