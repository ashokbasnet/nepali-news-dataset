वामपन्थीहरुको नयाँ सरकार माघमा, पार्टी एकता फागुनमा: नारायणकाजी श्रेष्ठ

गोरखा । नेकपा माओवादी केन्द्र का नेता नारायणकाजी श्रेष्ठले वामपन्थीहरूको नयाँ सरकार माघमा बनाइने र फागुनमा पार्टी एकता गर्ने गरी गृहकार्य भइरहेको बताएका छन् । 

आज गोरखामा सञ्चारकर्मीसँग नेता श्रेष्ठले भने, “सकेसम्म माघमा सरकार गठन गर्छौँ । एमाले र माओवादी केन्द्रबीच फागुनमा पार्टी एकता भइसक्छ ।” 

सकेसम्म सरकार गठन हुनुपूर्व नै पार्टी एकता गरिसक्ने गरी गृहकार्य गरिएको श्रेष्ठको भनाइ छ । वैचारिक, राजनीतिक लाइन के हुने, संगठनात्मक नीति कस्तो बनाउने भन्नेबारे अहिले छलफल भइरहेको श्रेष्ठले बताए । 

पार्टी एकताबारे शंका नगर्न आग्रह गर्दै श्रेष्ठले भने, “ढुक्क हुनुहोस् पार्टी एकता हुन्छ, कसैले रोक्न सक्दैन ।”
