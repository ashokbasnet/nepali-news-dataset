नेपालमा पहिलोपटक अन्तर्राष्ट्रिय स्तरको प्रिन्टिङ एन्ड फोटोग्राफी प्रदर्शनी हुने

काठमाडौँ। राष्ट्रिय फोटो पत्रकार समूह (एनएफपिजे) को आयोजनामा यसै साता अन्तर्राष्ट्रिय स्तरको प्रथम प्रिन्टिङ एन्ड फोटोग्राफी प्रदर्शनी हुने भएको छ। अन्तर्राष्ट्रिय स्तरको प्रिन्टिङ एण्ड फोटोग्राफी एक्स्पो नेपालमै पहिलोपटक हुन लागेको हो। 

काठमाडौँको भृकुटीमण्डपमा यही माघ १९ देखि २१ गतेसम्म सञ्चालन हुने उक्त प्रदर्शनी प्रिन्टिङ एन्ड फोटोग्राफीसम्बन्धी विभिन्न अन्तर्राष्ट्रिय ब्राण्डका उत्पादनको सहभागिता रहने यहाँ आज आयोजित पत्रकार सम्मेलनमा प्रदर्शनीका संयोजक हरि रेग्मीले जानकारी दिए। 

प्रदर्शनीस्थलमा कार्यशाला गोष्ठी, अन्तक्र्रिया, तस्वीर प्रदर्शनी तथा विभिन्न मनोरञ्जनात्मक कार्यक्रमको आयोजना हुनेसमेत जनाइएको छ। प्रदर्शनीमा प्रिन्टिङ एण्ड फोटोग्राफी  सम्बन्धि विभिन्न अन्तर्राष्ट्रिय ब्राण्डका उत्पादनहरुको सहभागिता हुनेछ। जहाँ अमेरिका, जापान,

कोरिया, चीन, ताईवान, भारत लगायतका विभिन्न देशका उत्पादक कम्पनीहरुले एक्स्पोमा प्रत्येक्ष रुपमा सहभागिता जनाउनेछन्। 
एक्सपोमा कुल १ सय वटा स्टलहरु रहनेछ जसमा १३ ठूला र ८७ वटा साना स्टलहरु हुनेछन्।

प्रिन्टिङतर्फ अफसेट प्रेस, फ्लेक्स प्रिन्ट, फोटोग्राफीतर्फ क्यामेरा उत्पादक कम्पनीहरु, फोटो पेपर उत्पादक कम्पनीहरु, फोटो प्रिन्टका विभिन्न मेसिन उत्पादक कम्पनीहरु, मोबाइल, ल्यापटप, कम्प्युटर, वित्तीय तर्फ बैंक तथा बीमा कम्पनीहरु, फोटोग्राफी तथा फोटो पत्रकारिता सम्बन्धि कलेजहरु, ईष्टिच्युटहरु, प्रकाशनग्रह लगायतको सहभागिता रहनेछन्। यस एक्स्पो आयोजना गर्नुको मुख्य उद्देश्य सबै प्रिन्टिङ तथा फोटोग्राफी क्षेत्रलाई समेट्ने प्रयास रहेको आयोजकले बताएको छ।
