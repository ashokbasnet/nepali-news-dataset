लुम्बिनीमा भारतीय पर्यटकको बसाँईलाई लम्बाउने मन्त्रालयको योजना 

रुपन्देही । प्रदेश नम्बर ५ का पर्यटकिय क्षेत्रको विकास र संरक्षण गरि यस क्षेत्रमा पर्यटकको आवागमनलाई प्रभावकारी बनाउन बुटवलमा पर्यटन सेवा केन्द्र स्थापना गरिने भएको छ । पर्यटन सेवा केन्द्र स्थापनाका लागि सरकारसंग आवश्यक वजेट माग गर्न पर्यटन मन्त्रालयका सहसचिव सुरेश आचार्यले पर्यटन कार्यालय रुपन्देहीका प्रमुखलाई निर्देशन दिए ।

आज बुटवलमा भएको होटल तथा रेष्टुरेण्ट व्यवसायी संघ रुपन्देहीको १७ औं साधारण सभामा बोल्दै सहसचिव आर्चायले पर्यटनको पूर्वाधार विकासमा राज्यले केही गरेन भन्ने भन्दा पनि संभावनाको खोजी गरि त्यसको संरक्षणमा ध्यान दिनु पर्नेमा जोड दिए । उद्योग व्यवसाय ऐन २०४९ संशोधनको प्रकिृयामा रहेको उल्लेख गदै सहसचिव आर्चायले संशोधनसंगै होटल व्यवसाय पर्यटन उद्योगका रुपमा स्थापित हुने उल्लेख गरेका छन ।

पर्यटन मन्त्रालयले रुपन्देहीलाई भारतीय पर्यटनको आकर्षक गन्तव्यको रुपमा विकसित गर्ने र भारतसँग पर्यटकीय क्रियाकलाप बढाउन संयुक्त पर्यटन प्रबद्र्धन कार्यक्रम अघि सारिएको पर्यटन मन्त्रालयका सहसचिव आचार्यको भनाई छ ।उनले  भारतीय पर्यटक लुम्बिनीमा आएर केही घण्टा मात्र बस्ने गरेको भन्दै अब बसाई लम्बाउने योजना मन्त्रालयले बनाएको जानकारी समेत गराए ।

सहसचिव आचार्यले बेलहिया नाका स्थलमार्ग भएर पर्यटक आउने प्रमुख नाका भएकाले रुपन्देही भारतीय पर्यटकको केन्द्र बन्न सक्ने वताए । मुलुकमा भू–उपयोग नीति लागु भएमा व्यवसायीले माग गरे अनुसारको सामुहिक लगानीका लागि आवश्यक जग्गाको व्यवस्था गर्न सकिने आर्चायको भनाई छ ।

कार्यक्रममा रुपन्देहीका प्रमुख जिल्ला अधिकारी विनोद प्रकास सिंहले होटल तथा रेष्टुरेण्ट व्यवसाय सेवा व्यवसाय भए पनि मूल्य लिएर गरिने व्यवसाय भएकाले शुल्क अनुसारको सेवा उपभोक्ताले पाउनु पर्ने बताए । कार्यक्रममा होटल व्यवसायी महासंघ नेपालका स्थापक अध्यक्ष माधव नेपालले ५ नम्बर प्रदेशमा एउटा साँस्कृतिक पहिचान झल्कने खालको सामुिहक होटल आवश्यक पर्ने भन्दै त्यसको लागि जग्गा उपलब्ध गराउन पर्यटन मन्त्रालयसँग आग्रह गरे।

होटल तथा रेष्टुरेन्ट व्यवसायी संघका अध्यक्ष समुद्र जिसीको अध्यक्षतामा भएको कार्यक्रममा बुटवल उप– महानगरपालिकाका  वरिष्ठ अधिकृत विष्णु खनाल, संघका संस्थापक अध्यक्ष धुर्वकुमार तुलाचन, निवर्तमान अध्यक्ष मोदनाथ वेल्वासे, पूर्व अध्यक्ष महेन्द्र श्रेष्ठ, सल्लाहाकार देवीकुमार श्रेष्ठ, नेपाल प्राध्यापक संघका केन्द्रिय अध्यक्ष गोपाल पाण्डे, पत्रकार महासंघ रुपन्देहीका अध्यक्ष यानेन्द्र जीसी लगाएत थिए।

त्यस्तै गरि संघका वरिष्ठ उपाध्यक्ष रामप्रसाद गौतम महासचिव बावुराम गौतम लगायतले पर्यटन व्यबसायका रुपमा स्थापित होटल व्यवसायलाई उद्योगको रुपमा विकास गरेर वेरोजगार र गरिवी निवारण गर्न सकिने धारणा राखेका थिए । संघले पर्यटन डाईरेक्ट्रीको  सहसचिब  आर्चायले बिमोचन गरेका थिए ।उक्त अबसरमा  संघले पत्रकार लाई नगर सहित सम्मान समेत गरेको थियो।
