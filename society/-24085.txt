किष्ट कलेजमा तालाबन्दी गर्ने विद्यार्थी संगठनको चेतावनी 

काठमाडौं। प्रमुख तीन दलका विद्यार्थी संगठनले ललितपुरको इमाडोलस्थित किष्ट मेडिकल कलेज तथा शिक्षण अस्पताल तालाबन्दी गर्ने चेतावनी दिएका छन्।  बिहीबार विहानै कलेजको अनुगमन गरेका विद्यार्थी संगठनका नेताहरुले सरकारले तोकेको भन्दा दोब्बर शुल्क लिएको भन्दै एक साता भित्र फिर्ता नलिए किष्ट मेडिकल कलेज तालबन्दी गर्ने चेतावनी दिएका हुन्।

मनपरी ढंगले विद्यार्थीबाट शुल्क असुल गरेकाले फिर्ता नलिए सो कलेज तालाबन्दी गर्ने निष्कर्षमा पुगिएको अनेरास्ववियूकी अध्यक्ष नविना लामाले बताइन्। उनले मापदण्ड विपरित संचालन गरिएको सबै मेडिकल कलेज खारेज गर्न आफूहरु बाध्य हुने चेतावनी दिइन्।

नेपाल विद्यार्थी संघका कार्यबहाक अध्यक्ष पुष्प शाहीले मेडिकल कजेलमा पढेका विद्याथीलाई न्याय दिन आफूहरुले पहल गर्नु परेको बताए। उनले मेडिकल काउन्सिलले तोकेको मापदण्ड विपरितका शुल्क असुल गर्ने कुनै पनि कलेजलाई खारेज गर्न लागि पर्ने चेतावनी दिए। 

अनेरास्ववियू क्रान्तिकारीका अध्यक्ष रञ्जित तामाङले किष्ट कलेज मापदण्ड विपरित चलेको अनुगमनका क्रममा पाइएको उल्लेख गर्दै एक हप्ताभित्र पनि नसच्चिए तालाबन्दी गर्न बाध्य हुने चेतावनी दिए। 

मेडिकल कलेजहरुले जथाभावी शुल्क असुल गरेको उजुरी परेपछि प्रमुख दलका विद्यार्थी संगठनहरुले बिहीबारबाट अनुगमन सुरु गरेका हुन्। सरकारले एमविविएस अध्ययनका लागि ३८ लाख ५० हजार र विडिएस अध्ययनका लागि १९ लाख २५ हजार रुपैयाँ शुल्क तोकेको छ।

तर मेडिकल कलेजहरुले भने ६२ लाखसम्म शुक्ल असुल गरेको पाइएको भन्दै विद्यार्थी संगठनहरु त्यसको विरोधमा उत्रिएका हुन्। उनीहरुले न्यूनतम भौतिक पूर्वाधार नभएका मेडिकल कलेज खारेज गर्न पनि सरकारलाई दवाव दिइरहेका छन्।
