मुख्यमन्त्रीमा उम्मेद्वारी दिने राजेन्द्र पाण्डेकाे घाेषणा

काठमाडौं। नेकपा एमालेका नेता एवम् प्रदेशसभा सदस्य राजेन्द्रप्रसाद पाण्डेले आफू प्रदेश नम्बर ३ को मुख्यमन्त्रीको लागि उम्मेद्वारी दिने घोषणा गरेका छन्।

उनले सकेसम्म सहमतिमै मुख्यमन्त्री चयन गर्ने बताउँदै उनले भने, ‘यदि सहमति भएन भने निर्वाचनमार्फत अघि बढ्छौं, संसदीय दलको नेता चयन गर्नेबारे भोलि छलफल हुन्छ, भोलिको छलफलमा सहमति भयो भने ठिकै छ, नभए निर्वाचन हुन्छ, मेरो उम्मेद्वारी हुन्छ, मुख्यमन्त्री मै बन्छु, अध्यक्ष केपी ओलीको पनि मलाई समर्थन छ।’

नेता पाण्डेले आफू ४ पटकसम्म संसदमा लगातार निर्वाचित भएर काम गरेको व्यक्ति भएको उल्लेख गर्दै भने, ‘म ४ पटकसम्म लगातार संसदमा काम गरेको अनुभव छ, प्रमुख सचेतक भएर काम गरेको छु, संसदीय कार्यव्यवस्था समितिको सदस्य भैसकेको छु, यसरी संसदमा समेत लामो भूमिका निर्वाह गरेको अनुभव भएकोले म मुख्यमन्त्री लागि योग्य छु, सोही अनुसार मैले तयारी गरेको छु।’

उनले आफू मुख्यमन्त्रीमा निर्वाचित भएपछि यो प्रदेशको विकासको लागि गम्भिर भएर काम गर्ने दाबी गरे। केन्द्र सरकारले अघि सारेका महत्वपूर्ण राष्ट्रिय गौरवका आयोजनाहरु यही प्रदेशमा पर्ने भएकोले ती आयोजना सम्पन्न गर्न आफू लागिपर्ने पाण्डे दाबी गरे। 

पाण्डेले भने, ‘काठमाडौं–तराई फाष्ट ट्रयाक यही प्रदेशमा पर्छ, चीन हुँदै काठमाडौंबाट पोखरा हुँदै लुम्बिनी जाने रेल सेवाको परियोजना यही प्रदेशमा पर्छ, त्यस्तै चीन, रसुवागढी, गल्छीहुँदै चितवनको ठोरी भएर भारत जोडिने त्रि–देशीय सडकमार्ग पनि यही प्रदेशमा पर्छ, त्यस्तै १२ सय मेगावाटको बुढीगण्डकी जलविद्युत आयोजनाको आधा हिस्सा यही प्रदेशमा पर्छ, जुन निर्माण सम्पन्न भयो भने मुलुकको आर्थिक विकासमा ठूलो प्रभाव पर्छ।’

नेता पाण्डेले केन्द्र सरकारले तोकेका र आँटेका आयोजनाहरुलाई समयमै सम्पन्न गर्ने आफ्नो पहिलो एजेण्डा रहेको सुनाए । त्यस्तै उनले प्रदेश सरकार नेपालको ईतिहाँसमा पहिलो भएकोले सुरुमा कानूनहरु निर्माण गर्नुपर्ने चुनौती रहेको पनि सुनाए । ‘अहिले त कम्तिमा ४० वटा कानूनहरु सूरुवातमै चाहिने भएको छ, यी सबै निर्माण गर्न कम्तिमा एक वर्ष समय लाग्छ’ उनले भने, ‘त्यसैले सबैसँग सहकार्य गरेर अघि बढ्नुपर्छ।’
