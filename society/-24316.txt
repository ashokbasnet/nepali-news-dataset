चमेलिया जलविद्युत् अयोजनाबाट ३० मेगावाट विद्युत उत्पादन सुरु

दार्चुला। दार्चुलामा निर्माण सम्पन्न चमेलिया जलविद्युत् आयोजनाले शनिबारदेखि उत्पादन सुरु भएको छ। दार्चुला जिल्लाको शैल्यशिखर नगरपालिका वडा नं. १ बलाँचमा निर्मााण सम्पन्न ३० मेगावाटको चमेलिया जलविद्युत आयोजनाको एक कार्यक्रमकाबीच शनिबार प्रधानमन्त्री शेरवहादुर देउवाले उद्घाटन गरे।

आयोजना स्थल बलाँचमा आयोजित उद्घाटन समारोहलाई सम्बोधन गर्दे प्रधानमन्त्री देउवाले सुदूरपश्चिम जलविद्युत्मा नेपालकै धनी भएको बताए। उनले सुदुरपश्चिमबाट उत्पादन हुने विद्युत्मा पहिलो हक सुदुरपश्चिमकै जनताको हुने भन्दै जलविद्युत् आयोजना नजिकका बासिन्दालाई निःशुल्क विद्युत् उपलब्ध गराउने उद्घोष गरे।

कार्यक्रममा उपप्रधानमन्त्री एव्म उर्जामन्त्री कमल थापाले ४० प्रतिशत नेपाली अझै पनि विद्युतको पहुँचबाट बञ्चित रहेको भन्दै पाँच बर्षभित्र प्रत्येक नेपालीको घरमा विजुली पुर्याउने प्रतिवद्धता जनाए। उनले विद्युत् उत्पादन गृह वरपरिका प्रत्येक नगरपालिका, गाउँपालिकामा विजुली पु¥याउन नेपाल विद्युत प्राधिकरणलाई आग्रह गरे।

दार्चुला र बैतडीको सिमाना भएर बग्ने चौलानी नदीमा सन् २००६ देखि निर्माण थालिएको यस आयोजना सन् २०११ सम्ममा निर्माण सम्पन्न भइसक्नुपर्ने भएपनि विविध कारणले ढिला हुन पुगेको थियो। चमेलिया विद्युत् उत्पादन गृह र जलाधार क्षेत्रका बासिन्दाले निशुल्क रुपमा विद्युत् उपभोग गर्न पाउने भएका छन्।
