सचिव यादवको मृत्युले कपिलवस्तुवासी शोकमा

कपिलवस्तु, सिँचाइ मन्त्रालयका सचिव रामानन्द यादवले शुक्रबार साँझ ८ बजे परिवारसहित एकै ठाउँमा खाना खाए। खाना खाएपछि उनको परिवारले यादवलाई विदाइ गरे। त्यो बिदाइ नै उनको जीवनको अन्तिम बिदाइ हुनपुग्यो। परिवारले खुशीका साथ बिदा गरेको १२ घण्टा नपुग्दै यादवको मृत्युको खबर आएपछि कपिलवस्तुको कृष्णनगर नगरपालिका–८ डिहवा गाउँ शोकमा डुबेको छ। 

शनिबार बिहान ३ बजेतिर सचिव यादव सवार बा२झ ३१४० नंको गाडी पृथ्वी राजमार्गअन्तर्गत धादिङको सलाङमा त्रिशूली नदीमा खसेर बेपत्ता भएको थियो। बेपत्ता सिँचाइ सचिव यादव मृत भेटिएका छन्। बेपत्ता अन्य दुई जनाको अवस्था भने अझै अज्ञात छ। सचिव यादव ५७ वर्षका थिए। 
माइली छोरी डा रञ्जना यादवको विवाहका लागि सचिव यादव घर आएका थिए। आउने फागुन ११ गते रञ्जनाको विवाह भैरहवाका डा रणधिर यादवसँग गर्ने पक्का भएको थियो। पिता महावीर यादव र माता धन्जावती यादवका तीन भाइ छोरामध्ये सचिव यादव माइला छोरा थिए। यादवका कान्छभाइ बृजाप्रसाद यादवको ५ वर्षपहिले निधन भइसकेको छ भने दाजु छेदीप्रसाद यादव मात्र रहेका छन्। यादवको श्रीमती कमला यादव र तीन छोरी पनि घटना भएको खबर पाएलगत्तै घटनास्थल पुगेका छन। जेठी छोरी नितुको वीरगन्ज विवाह भइसकेको छ। 

सचिव यादव एकदमै मिलनसार र इमान्दारीपूर्वक आफ्नो जिम्मेदारी निर्वाह गरी यहाँसम्म पुगेको उनका साथी रामबहादुर शुक्लाले बताए। उाले भाे, “यादव मेरो साथी हो हामीले सँगै अध्ययन गरेका थियौँ। ऊ सचिवसम्म भयो तर कहिले पनि आफ्नो पदको घमण्ड गरेन। हामी जहिले पनि मिलेर बस्थ्यौँ।” उाको छोरीको विवाहका लागि सबै तयारी पूरा भएको थियो। हामी पनि निम्तो बाँड्न व्यस्त थियौँ। तर अचानाक यस्तो घटना भयो हामी धैरे नै दुखी भएको गाउँका प्रदीप यादवले बताए। 

दुःखसुख सटासट गर्ने यादवको निधनले एकदमै मर्माहत भएको बताउँछन स्थानीयवासी। दुर्घटनामा चालक निराजन यादव घाइते भएका छन्। उनलाई यसअघि नै उद्धार गरेर ट्रमा सेन्टर काठमाडौँ लगिएको छ। प्रहरीका अनुसार, दुर्घटनाको कारण खुलेको छैन। प्रहरीले यसबारे अनुसन्धान भइरहेको जनाएको छ। रासस
