कर्मचारीलाई मुलुकको पुर्नसंरचनामा साथ दिन निर्देशन

काठमाडौं। उपप्रधानमन्त्री एवम् शिक्षामन्त्री गोपालमान श्रेष्ठले कर्मचारीहरुलाई मुलुकको समग्र पुनर्संरचनामा साथ दिन निर्देशन दिएका छन्।
उपप्रधानमन्त्री श्रेष्ठले संघीय संरचना अनुसार कार्य क्षेत्रमा जान अटेर गरिरहेका कर्मचारीहरुप्रति संकेत गर्दै संवैधानिक व्यवस्था अनुसार आ–आफ्नो कार्यक्षेत्रमा पुगेर कार्यसम्पादन गर्न ढिलाई नगर्न पनि सचेत गराए।

३८ औं राष्ट्रिय शिक्षा दिवस तथा अन्तर्राष्ट्रिय साक्षरता दिवसको अवसर पारेर आइतबार काठमाडौंमा आयोजित एक कार्यक्रममा बोल्दै उनले मुलुकको समग्र क्षेत्रको पुनर्संरचना भइरहेको सुनाए। उपप्रधानमन्त्री श्रेष्ठले संविधान अनुसार तीन वटै तहको निर्वाचन सम्पन्न भएसँगै मुलुकको समग्र क्षेत्रको पनि पुनर्संरचना भइरहेकाले त्यसमा सहयोग गर्न पनि कर्मचारीहरुलाई आग्रह गरे। 

उपप्रधानमन्त्री श्रेष्ठले सरकार जीवन उपयोगी शिक्षा सबै नागरिकलाई उपलब्ध गराउन प्रयत्नशील रहेको दावी  गरे। कार्यक्रममा शिक्षा क्षेत्रमा उल्लेखनीय योगदान दिएकाहरुलाई सम्मान पनि गरिएको थियो।
