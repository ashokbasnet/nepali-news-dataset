सबैको भावनालाई समेटेर काम गर्नेछुः सभामुख थापा

धनगढी। प्रदेश नं ७ का नवनिर्वाचित सभामुख अर्जुनबहादुर थापाले आफूले सत्तापक्ष र प्रतिपक्ष दुवैको भावनालाई समेटेर काम गर्ने प्रतिबद्धता व्यक्त गरेका छन्। 

प्रदेशसभाको आज बसेको बैठकबाट सभामुखमा निर्वाचित भएपछि प्रदेशसभा भवन धनगढीमा पत्रकारसँग कुरा गर्दै सभामुख थापाले धेरै नियम कानून बनाउनुपर्ने हुँदा सवै सांसदसँग छलफल गरी अघि बढ्ने बताए।

सभामुख थापाले आजै प्रदेश प्रमुखको कार्यालयमा आयोजित समारोहमा प्रदेश प्रमुख मोहनराज मल्लसमक्ष पद तथा गोपनीयताको शपथ लिएका थिए। 

बझाङ खप्तडछान्ना गाउँपालिका–२ मा २०१२ सालमा जन्मिनुभएका थापाले २०२८ देखि २०५५ सालसम्म तीन विद्यालयमा शिक्षण गरेका थिए। उनी नेपाल राष्ट्रिय शिक्षक संगठन बझाङका संस्थापक हुन्। उनी शिक्षा शास्त्रमा स्नातक हुन्।

बझाङमा नेकपा(एमाले) सचिवको जिम्मेवारी लिइसकेका उनी हाल एमाले प्रदेश संगठन समितिका सदस्य समेत हुन्। उनी गत मंसिर १० गते सम्पन्न प्रदेशसभा निर्वाचनमा बझाङ कबाट प्रदेशसभामा निर्वाचित भएका हुन्। यसैबीच उपसभामुखको निर्वाचन फागुन ५ गते बिहान १० बजे हुने सचिवालयले जनाएको छ।
