आज प्रणय दिवस, प्रेम साटासाट गरी मनाइँदै

काठमाडौं । आज फेब्रुअरी १४ तारिख अर्थात प्रणय दिवस । नेपालसहित विश्वभर भ्यालेन्टाइन डे अर्थात प्रणय दिवस मनाइँदैछ । विशेष गरी युवा युवतीले चाडकै रुपमा प्रणय दिवस मनाउने गर्दछन् । 

आजको दिन प्रेमीले प्रेमिकालाई र प्रेमिकाले प्रेमीलाई विभिन्न उपहार दिएर माया दर्शाउने र आफूलाई मन परेको व्यक्तिसामू प्रेम प्रस्ताव पनि राख्ने गरिन्छ । विशेषगरी यस दिवसमा गुलावको फूल उपहार दिएर प्रेम आदान प्रदान गर्ने गरिएको छ । पछिल्ला केही वर्षदेखि नेपालमा पनि प्रेम दिवसलाई विशेषरुपमा मनाउन थालिएको छ ।

तत्कालिन रोमन सम्राट क्लोडियस द्धितियले आफ्ना सैनिकलाई प्रेम तथा विवाह गर्न रोक लगाएका थिए । तर सम्राटको नियम उल्लघंन गर्दै रोमनका पादरी सन्त भ्यालेन्टाइनले प्रेमको पक्षमा आवाज उठाएपछि धेरै सैनिकको उनैले सार्वजनिक रुपमा विवाह गराएका थिए । सम्राटले आफ्नो नियम उल्लघंन गर्ने पादरीलाई पक्राउ गरी मृत्युदण्डको सजाय दिएका थिए ।

त्यसको सम्झनामा फेब्रुअरी १४ लाई मायाप्रतिको त्याग र समर्पण गरेको सम्झनामा प्रणय दिवस अर्थात प्रेम दिवस मनाउन थालिएको हो ।
