प्रदेश २ को मुख्यमन्त्रीमा राउत नियुक्त

तस्विर: रासस
                                
                                        
                        काठमाडौँ। प्रदेश नम्बर २ को मुख्यमन्त्रीमा लालबाबु राउत नियुक्त भएका छन्। प्रदेश प्रमुख रत्नेश्वर लाल कायस्थले संघीय समाजवादी फोरम, नेपाल प्रदेशसभा संसदीय दलका नेता राउतलाई मुख्य मन्त्रीमा नियुक्त गरेका हुन्।

जनकपुरस्थित आफ्नै कार्यालयमा बुधबार एक समारोहबीच प्रदेश प्रमुख कायस्थले राउतलाई मुख्य मन्त्री नियुक्त गरेको पत्र नै दिएका थिए। यसैबीच, नवनियुक्त मुख्यमन्त्री राउतले मधेश सरकार बनाउने मधेशका सहिदको सपना साकार भएको प्रतिक्रिया दिएका छन्।

उनले सबैलाई साथ लिएर प्रदेश नम्बर २ लाई नमुना प्रदेश बनाउन लागिपर्ने प्रतिवद्धता पनि व्यक्त गरे। राष्ट्रिय जनता पार्टी, नेपालको समर्थनमा राउत मुख्य मन्त्री बनेका हुन्।

१ सय ७ सदस्यीय प्रदेश सभा २ मा संघीय समाजवादी फोरम, नेपालको २९ र राष्ट्रिय जनता पार्टी, नेपालको २५ गरी ५४ जना सांसद रहेका छन। २ पार्टीबीच सभामुख राष्ट्रिय जनता पार्टी, नेपाललाई दिने सहमति पनि भएको छ।
