शव जलाउनै लाग्दा प्रहरी पुगेर रोक्यो

नवलपरासी । सोमबार बिहान करिव साढे नाै बजे जल्नै लागेको शवलाई प्रहरीले जल्नबाट रोकेको छ। शव जलाउँदै गरेको थाह पाएर प्रहरी टोली खटाइएको थियो।

नवलपरासी हरपुर गाविस वडा नम्बर-८ मुडेरा बस्ने शिवनाथ यादवकी छोरी वर्ष १४ की उर्मिला यादवको शव दाहसंस्कार हुनै लाग्दा प्रहरी पुगेको थियो। नवलपरासी गेर्मी-८ दशगजा भन्ने स्थानमा शव जलाउदै गरेको खबर पाएर प्रहरी पुगेको थियो।

नवलपरासी प्रहरीले घटनाको विस्तृत अनुसन्धान भैरहेको जनाएको छ। तर शव जलाउन रोक्नुको कारणबारे खुलाएको छैन। प्रहरीले भनेको छ–‘शव जलाउँदै गरेको थाहा पाएर प्रहरी पुगेको थिए, घटनाबारे अनुसन्धान सुरू भएको छ।’

बालिकाको मृत्यु शंकास्पद रहेको भन्दै प्रहरीले शव जलाउन रोकेको बुझिएको छ।
