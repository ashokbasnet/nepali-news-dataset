सप्तरी घटना अन्तर्राष्ट्रियकरण गर्ने रौनियारको चेतावनी

काठमाडौं । सामाजिक अभियन्ता दर्शन रौनियारले देशमा दुरदृष्टि नेताको खाँचो रहेको बताएका छन्।
सोमबार रिपोर्टर्स क्लब नेपालमा पत्रकार सम्मेलन गरेर रौनियारले पछिल्लो समयमा देखिएका राजनीतिक संकटको निकास दिने नेतृत्वको खाँचो रहेको बताएका हुन् । फागुन २३ गते सप्तरीमा घटेको घट्नालाई नजिकबाट अध्ययन गरेका रौनियारले उक्त घटनालाई राज्यले हल्का रुपमा लिएको आरोप समेत लगाए ।

पहाड र मधेशबीचको सम्बन्ध प्रगाढ बनाउनुको साटो शीर्ष नेताहरुले भड्काउने र दुरी बढाउनतर्फ उद्दत रहेको भन्दै वर्तमान राजनीतिक नेतृत्वलाई गम्भीर हुन उनले आग्रह गरे। सप्तरी घट्नाका दोषीलाई कारबाही गर्नको लागि सरकारसँग आग्रह गर्दै उनले भने,‘सप्तरीको घट्ना मानव अधिकार विपरित छ। राज्य यस घटनाप्रति गम्भीर भएको छैन्। पीडितका आँखामा आँशु छ । यस्तो दुःखद् स्थितिमा राज्यले पीडितलाई प्रदान गर्ने भनेको राहत समेत अहिलेसम्म पनि प्रदान गरेको छैन् । खेतबारी र घरभित्र बसेको बेलामा प्रहरीले दमन गरेको पाईएको छ । यो पनि राम्रो काम भएन्।’

उनले उक्त घटनाका दोषीलाई कारबाही गर्नुपर्ने माग गर्दै भने,‘यदि सरकारले सक्दैन भने म अन्तर्राष्ट्रियकरण गर्छु ।  मैले पाँच जना पीडित परिवारलाई प्रत्यक्ष भेटेर कुरा गरे । यस्तो बेलामा प्रधानमन्त्री आफै जानुपर्ने थियो । यही कुराले पनि सरकार गम्भीर नभएको देखाउँछ ।
