प्रदेश नं १ कामुख्यमन्त्री राईद्वारा शपथ

विराटनगर। प्रदेश नं १ का प्रदेश प्रमुख डा गोविन्दबहादुर तुम्बाहाङले आज अपराह्न मुख्यमन्त्री शेरधन राईलाई पद तथा गोपनीयताको शपथ गराएका छन्।

नेकपा ९एमाले० प्रदेश नं १, संसदीय दलका नेता उनी भोजपुर जिल्लाबाट प्रदेशसभामा निर्वाचित भएका हुन्। राईको जन्म २०२७ साल फागुन महिना ११ गते भोजपुर आमचोक गाउँपालिका–३ मा भएको हो। पिता जागीरमान र माता राम्रीमायाका सुपुत्र उनले समाजशास्त्रमा स्नातकोत्तर गर्नुभएको छ। विद्यार्थीकालदेखि नै राजनीतिमा होमिनुभएका उनी २०४४ सालमा अनेरास्ववियूको सङ्गठित सदस्य हुँदै २०४९–२०५० सालमा अनेरास्ववियू, भोजपुर अध्यक्ष र २०५० र २०५३ मा केन्द्रीय सदस्य हुन्।

विसं २०४७ मा एमालेको सङ्गठित सदस्यता प्राप्त गरेपछि २०४९ मा एमाले भोजपुरका जिल्ला सदस्य, २०५१ मा दोस्रो जिल्ला अधिवेशनबाट सचिवालय सदस्य र २०५४ मा उपसचिव तथा २०५४ सालमा पार्टी विभाजन भएपछि एमालेको सभापति भएका थिए। विसं २०७० सम्म पार्टी जिल्ला सभापति रहनुभएका उहाँ २०७० साल वैशाख २७ गते वैकल्पिक केन्द्रीय सदस्यमा मनोनीत भएपछि २०७१ सालमा केन्द्रीय सदस्यमा निर्वाचित भए।

हाल उनी पार्टी पोलिटब्यूरो सदस्यका साथै प्रदेश नं १ को सहइन्चार्ज हुन्।

विसं २०५६ को आमनिर्वाचनमा उनी एमालेबाट भोजपुर क्षेत्र नं २ बाट निर्वाचित भए। उनन्तीस वर्षकै उमेरमा सांसद हुनुभएका कान्छा सांसद राई २०६२/२०६३ सालको ऐतिहासिक जनान्दोलनबाट पुनःस्थापित संसद्को सांसद भए। उनी विसं २०७० मंसिर ४ गते सम्पन्न दोस्रो संविधानसभा निर्वाचनमा भोजपुर क्षेत्र नं २ बाट निर्वाचित भई २०७१ मा व्यवस्थापिका–संसद,सुशासन तथा अनुगमन समितिका सभापति र केपी शर्मा ओलीको मन्त्रिमण्डलमा २०७२ कात्तिक १९ गते सूचना तथा सञ्चारमन्त्री भए।
