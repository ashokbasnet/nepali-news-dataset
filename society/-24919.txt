प्रदेश ३ को राजधानी तत्काल सार्न सांसदहरुको दवाव

काठमाडौँ। प्रदेश नम्बर ३ को राजधानी हेटौंडाबाट तत्काल सार्न सांसदहरुले दवाव दिन सुरु गरेका छन। प्रदेश नम्बर ३ प्रतिनिधिसभा र प्रदेशसभाका सांसदहरुले भक्तपुर र काभ्रे मध्ये कुनै एक स्थानमा प्रदेश नम्बर ३ को राजधानी बनाउन उपयुक्त हुने पनि स्पष्ट पारेका छन्।

शुक्रबार भक्तपुरमा आयोजित साक्षात्कार कार्यक्रममा बोल्दै एमाले नेता एवम् दोलखा प्रतिनिधिसभाका सांसद पार्वत गुरुङले प्रदेश नम्बर ३ को राजधानी भक्तपुर वा काभ्रेमा बनाउने कुरा निर्विवाद भएको तर्क गरे। उनले हेटौडा जनतालाई पायक पर्ने स्थान नभएकाले राजधानी सार्न पहल गर्नु परेको पनि स्पष्ट पारे।

प्रतिनिधिसभा काभ्रेका सांसद गोकुल बास्कोटाले हेटौडा राजधानीका लागि उपयुक्त नभएको स्पष्ट पारे। उनले हेटाँैडा प्रदेश नम्बर ३ को राजधानी हुनै नसक्ने दावी समेत गरे।

भक्तपुरका प्रदेश साँसद शसिजङ्ग थापाले हेटौडा प्रदेश नम्बर ३ को राजधानी हुनै नसक्ने दावी गरे। उनले प्रदेश सभाका अधिकांश सांसद भक्तपुरलाई प्रदेश नम्बर ३ को राजधानी बनाउन सहमत रहेको दावी समेत गरेका छन्।

भक्तपुरका सांसदहरुले हेटौडालाई राजधानी बनाउन नदिन विरोध प्रर्दशन गर्दै आएका छन । प्रदेश नम्बर ३ मा १ सय १० जना प्रदेशसभा सांसदहरु रहेका छन्। प्रदेशसभाको २ तिहाई बहुमतले प्रदेशसभाको राजधानी र नाम परिवर्तन गर्न सक्ने संवैधानिक व्यवस्था छ।
