२ दिनभित्र माओवादी केन्द्र सरकारमा आउने मन्त्री लालबाबु पण्डितको दावी

काठमाडौँ। नवनियुक्त जनसंख्या तथा वातावरण मन्त्री लालबाबु पण्डितले २ दिन भित्र माओवादी केन्द्र पनि सरकारमा आउने दावी गरेका छन्। 

मन्त्री पण्डितले २ दिन भित्रै माओवादी केन्द्रसहित मन्त्रीपरिषद विस्तार हुने विश्वास व्यक्त गरेका हुन्। उनले एमाले र माओवादी केन्द्रबीचको पार्टी एकता छिट्टै निष्कर्षमा पुग्ने दावी पनि गरे।

शुक्रबार काठमाडौंमा आयोजित साक्षात्कार कार्यक्रममा बोल्दै मन्त्री पण्डितले दुवै पार्टीका नेता, कार्यकर्ताको उचित व्यवस्थापन हुने पनि बताए।
मन्त्री पण्डितले शेरबहादुर देउवा नेतृत्वको सरकारले गरेका त्रुटिपूर्ण निर्णय खारेज हुने घोषणा पनि गरे।

प्रक्रियागत, नीतिगत र कतिपय मुलुकलाई प्रतिकूल असर गर्नेगरी देउवा नेतृत्वको सरकारले गरेका निर्णय आवश्यक परे खारेज गर्न सरकार बाध्य हुने उनको भनाई छ। 

मन्त्री पण्डितले मानवमैंत्री तथा भूगोल अनुसार जनसंख्याको सन्तुलित व्यवस्थापन गर्न लागि पर्ने प्रतिवद्धता पनि व्यक्त गरे।
