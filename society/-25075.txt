चन्द्रगढी विमानस्थलको उडानमा नयाँ प्रविधि

झापा। झापाको चन्द्रगढी विमानस्थल भद्रपुरमा आइएफआर प्रविधिबाट जहाज ल्याण्ड गर्नका लागि शनिबार गरिएको परीक्षण उडान सफल भएको छ। नागरिक उड्डयन प्राधिकरण, भद्रपुर विमानस्थल कार्यालयका इन्चार्ज पूर्ण चुँडालले आइएफआर प्रविधिबाट जहाज ल्याण्ड गर्नका लागि शनिबार गरिएको परीक्षण सफल भएको जानकारी दिए।

परीक्षणमा नागरिक उड्डयन प्राधिकरणका अधिकारी तथा बुद्ध एयरका कर्मचारी सहभागी थिए। बुद्ध एयरको जहाजबाट परीक्षण उडान गरिएको थियो। अहिलेसम्म चन्द्रगढी विमानस्थलमा भिएफआर प्रविधिबाट जहाज अवतरण हुने गर्दथ्यो। जसका लागि पाँच किलोमिटरको भिजिबिलिटी आवश्यक हुने चुँडालले बताए। तर, आइएफआर प्रविधिबाट जहाज अवतरण हुन थालेपछि १६ सय मिटरको भिजिविलिटीमा पनि जहाज अवतरण हुनसक्नेछ। 

आइएफआर प्रविधिका लागि सबै उपकरणहरु जडान भइसकेको तर केही प्राविधिक काम अझै बाँकी रहेकाल ३ महिनाभित्र नियमित आइएफआर प्रविधिबाट जहाज अवतरण गराउने विमानस्थलको योजना छ। जाडो मौसममा बाक्लो हुस्सुका कारण भिजिविलिटी कम भएका कारण पटक पटक विमानस्थल बन्द हुने गरेकाले यात्रुले सास्ती खेप्नुपर्ने बाध्यताका माझ उक्त प्रविधि शुरु गर्न लागिएको विमानस्थल कार्यालयले जानकारी दिएको छ। यस वर्षको जाडो मौसममा मात्र १२ दिन विमानस्थल बन्द भएको बताइएको छ।
