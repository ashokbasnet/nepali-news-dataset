पूर्व कमलरी थारु बनिन् प्रदेश पाँचको उपसभामुख

बुटवलमा आइतबार प्रदेश–५ को उपसभामुखमा कृष्णी थारु निर्वाचित भएपछि प्रदेशसभा सदस्यबाट बधाइ ग्रहण गर्दै । तस्वीर : भरत केसी, बुटवल, रासस
                                
                                        
                        बुटवल । प्रदेश नं ५ का उपसभामुखमा पूर्वकमलरी कृष्णी थारू निर्वाचित भएकी छिन् । प्रदेशसभामा आईतबार भएको निर्वाचनमा नेकपा एमालेबाट प्रदेशसभा सदस्य थारूलाई एमालेसहित माओवादी केन्द्र, संघीय समाजवादी फोरम नेपाल, राष्ट्रिय जनमोर्चासहितले समर्थन गरेका थिए ।

सो प्रदेशसभामा फोरमका पाँच र जनमोर्चाका एक सांसद छन् । नवनिर्वाचित उपसभामुख थारूसँग नेपाली काँग्रेसकी रीना विकले उम्मेदवारी दिएकी थिईन् । थारू ६६ मत ल्याउँदै निर्वाचित भएकी हुन । प्रदेशसभामा उपस्थित ८५ सदस्यमध्ये थारूको पक्षमा ६६ र विपक्षमा १९ मत परेको थियो । उपसभामुखको चयन मतविभाजन प्रक्रियाबाट गरिएको थियो ।

आईतबारको बैठकको प्रारम्भमा सभामुख पूर्णबहादुर घर्तीले प्रदेश प्रमुख उमाकान्त झाले एमाले माओवादी केन्द्र गठबन्धनका उम्मेदवार एमाले संसदीय दलका नेता शंकर पोखरेललाई मुख्यमन्त्रीमा नियुक्ति गरेको प्रदेश प्रमुखको कार्यालयबाट प्राप्त पत्र पढेर सुनाएका थिए । यस्तै बैठकको कार्यसूची बमोजिम प्रदेश नं ५ मा सभामुखले आर्यतबार कार्यव्यवस्था समिति गठन गरेका छन् ।

प्रदेशसभा सञ्चालन अन्तरिम कार्यविधि, २०७४ को दफा १५ बमोजिम सभामुख घर्तीले एमाले प्रमुख सचेतक भूमीश्वर ढकाल, माओवादी केन्द्रका प्रमुख सचेतक दधिराम न्यौपाने, भोजप्रसाद श्रेष्ठ, नारायणप्रसाद आचार्य, इन्द्रजीत थारू, वीरबहादुर राना, रमा अर्याल, विजय यादव र तारा जिसीलाई मनोनयन गरे ।

अन्तरिम कार्यविधिअनुसार कार्यव्यवस्था परामर्श समितिमा सभामुख अध्यक्ष, उपसभामुख उपाध्यक्ष र कानुनमन्त्री पदेन सदस्य हुने व्यवस्था छ । यस्तै उपसभामुख थारूलाई आईतबारनै सभामुख घर्तीले पद तथा गोपनीयताको शपथ गराए ।रासस
