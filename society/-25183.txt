अस्पताललाई १ अर्ब दान दिने को हुन् यी दम्पती ?

काठमाडौं। पछिल्लो समय एक दम्पती निकै चर्चामा छन् । अस्पतालको लागि १ अर्ब रुपैयाँभन्दा बढी दान दिएका कारण यी दुईको चर्चा चुलिएको छ । यी दम्पती हुन् ९३ वर्षका श्रीजंग शाह र उनकी पत्नी रुद्रकुमारी शाह । 

उनीहरुको काठमाडौं महानगरपालिका १ कान्तिपथमा घरजग्गा छ । जसको चलनचल्तीको मूल्य १ अर्ब रुपैयाँभन्दा बढी छ । कित्ता नम्बर ११२३ को ११ आना १ दाम र र ११२४ को २ रोपनी ८ आना २ दाम र २ पैसा जग्गामा रहेको निजी घर ‘श्रीकुञ्ज’ र जग्गा फत्तेबाल आँखा अस्पताललाई दान गरेका छन्। यहाँ उनीहरुको ३ रोपनीभन्दा बढी जग्गा छ र यो सबै जग्गा दान गरेका हुन् । 

नेपालगञ्जमा रहेको फत्तेबाल आँखा अस्पतालको लागि यो जग्गा दान दिएका हुन् । अहिले जग्गा पास भएर लालपुर्जासमेत अस्पतालको नाममा आइसकेको छ । अब यो घरजग्गा शाह दम्पतीले आफूहरु जिवित हुँदासम्म प्रयोग गर्नेछन् । उनीहरुको मरणेपरान्त जग्गा अस्पतालले प्रयोग गर्नेछ । यो अस्पतालको नामाकरण शाह दम्पतीकै अभिभावकको नामबाट भएको छ । कप्तान फत्तेजंग शाह र उनकी पत्नी बाल दिव्यश्वरी शाहका सन्तान हुन् श्रीजंग शाह ।

अस्पतालको स्थापनाका बेला कप्तान फत्तेजंगका दम्पतीले अस्पताललाई नेपालगञ्जमा रहेको आफ्नो २० कोठाको घर र झण्डै ३० कठ्ठा जमिन दान दिएका थिए । यही कारण अस्पतालको नाम फत्तेबाल आँखा अस्पताल राखियो । त्यो जग्गाको मूल्य अहिले ३० करोड रहेको अनुमान गरिएको छ । अहिले उनै फत्तेजंगका छोरा श्रीजंग दम्पतीले आफ्नो सम्पत्ति सोही अस्पताललाई दान दिएका हुन् ।
