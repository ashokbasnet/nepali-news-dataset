नेपालमा न्यायिक निकाय कमजोर बन्दै गएको प्रतिवेदन सार्वजनिक

काठमाडौं। नेपालको न्यायिक निकायहरु कमजोर बन्दै गएको एक अध्ययन प्रतिवेदनले देखाएको छ। अनौपचारिक क्षेत्र सेवा केन्द्र ‘इन्सेक’ ले सोमबार सार्वजनिक गरेको नेपाल मानव अधिकार वर्ष पुस्तक २०१८ मा नेपालका न्यायिक निकायहरु कमजोर बन्दै गएको निष्कर्ष निकालिएको हो।

प्रतिवेदन सार्वजनिक गर्दै इन्सेकका अध्यक्ष सुवोधराज प्याकुरेलले न्यायिक निकाय कमजोर बन्दै गएको निष्कर्ष प्रतिवेदनले देखाएको जानकारी दिए। उनले निर्वाचन आयोगजस्तो संवैधानिक निकायसमेत निर्वाचनको मत परिणाम तत्काल सार्वजनिक गर्नुपर्ने दायित्वबाट च्यूत  भएको दृष्टान्त पनि पेश गरे। अध्यक्ष प्याकुरेलले अदालत, प्रहरी प्रशासनकै कमजोरीका कारण मुलुकमा मानव अधिकार हनन्को घटनामा कमी आउन नसकेको पनि स्पष्ट पारे।

प्रतिवेदनमा सन् २०१७ मा राज्यपक्षबाट ११, गैरराज्य पक्षबाट २ सय १४ जना र अज्ञात पक्षबाट ३० जना मारिएको पनि उल्लेख गरिएको छ। प्रतिवेदनमा सन् २०१८ राजनीतिक स्थिरताको वर्ष हुने अपेक्षा पनि गरिएको छ।
