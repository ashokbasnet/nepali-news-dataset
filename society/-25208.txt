पुस्तक पसलमा आगलागी हुँदा ३५ लाख क्षति

फाइल तस्विर
                                
                                        
                        सुर्खेत। सदरमुकाम जुुम्ला खलंगास्थित एक पुस्तक पसलमा आज बिहान आगलागी हुँदा ३५ लाख क्षति भएको छ। 

बिहान ४ः४५ बजे चन्दननाथ नगरपालिका– ५ जुम्लास्थित जिपी पुस्तक पसलमा विद्युत् चुहिएर पसलमा आगलागी भएको जिल्ला प्रहरी कार्यालय जुम्लाका प्रहरी नायब उपरीक्षक डा तपनकुमार दाहालले जानकारी दिएका हुन्। प्रहरी र स्थानीय बासिन्दाको सक्रियतामा आगलागी एक घण्टापछि नियन्त्रणमा लिइएको थियो। 

पसलका पुस्तक जलेर नष्ट भएपछि वितरणमा समस्या आएको पसलका प्रोपाइटर गणेशबहादुर रोकायाले दुखेसो पोखे। “जुम्लाका १६८ सामुदायिक विद्यालयसहित डोल्पा जिल्लाका तल्लो भेकका विद्यालयका लागि पुस्तक वितरणको जिम्मेवारी लिएका थियौँ, दुर्भाग्यवशः क्षति व्यहोर्नुप-यो,” उनले भने। उनका अनुसार कक्षा १ देखि स्नातक तहसम्मका पाठ्यपुस्तक र पाठ्य सामग्रीमा बढी क्षति पुगेको छ। 

निजी क्षेत्रबाट रु २५ लाख र जनक शिक्षा सामग्री लिले अहिलेसम्म रु एक करोडभन्दा बढी पाठ्यपुस्तक छपाइ गरिसकेको शिक्षा विभागले जनाएको छ। अपुग भएका पाठ्यपुस्तक फेरि छपाइ गरेर भए पनि एक साताभित्र विद्यार्थीको हातहातमा पु–याइने शिक्षा विभाग शैक्षिक सामग्री व्यवस्थापन शाखाका शाखा अधिकृत कविराज उपे्रतीले बताए।
