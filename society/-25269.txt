मुलुकका विभिन्न भागमा बम फेला, बन्दकाे प्रभाव सामान्य

काठमाडाैं। नेत्रविक्रम चन्द नेतृत्वकाे नेपाल कम्युनिष्ट पार्टीले अाह्वान गरेकाे बन्दकाे मुलुकका विभिन्न स्थानमा प्रभाव परेकाे छ। राजधानी काठमाडाैंमा विहानै बन्दकाे प्रभाव परेपनि अहिले भने बन्दकाे कुनै प्रभाव परेकाे छैन्। बन्दका कारण राजधानीका निजी शैक्षिक संस्था भने बन्द छन्।
यसैबीच मुलुकका विभन्न स्थानमा शंकास्पदवस्तु फेला परेका छन्। राससका अनुसार बूढीगंगा नगरपालिकाको बार्जुगाड पुलमा शंकास्पद बस्तु फेला परेकाे छ। 

प्रहरी नायब उपरीक्षक हरिबहादुर वलीकाअनुसार साफे मार्तडी सडकखण्डअन्तर्गत बार्जुगाड पुलमा बोराले बेरेर राखिएको अवस्थामा उक्त शंकास्पद बस्तु फेला परेको हो। 

उनले भने,“नेपाली सेनाको टोली बम निष्क्रिय पार्न जाँदैछ।” उक्त शंकास्पद बस्तु कसले राखेको भन्ने केही खुल्न सकेको छैैन। 
यसैबीच बागलुङ नगरपालिका–२ स्थित पुरानो बसपार्कमा गएराति अज्ञात समूहले राखेको बम नेपाली सेनाले निष्क्रिय पारेको छ। 

राससका अनुसार व्यवसायी उमेश केसीको गाडी ‘शोरुम’ अगाडि बम लेखिएको शंकास्पद वस्तु फेला परेपछि स्थानीयवासीले प्रहरीलाई खबर गरेका थिए। ‘हटकेस’मा विष्फोटक पदार्थसहित भेटिएको वस्तु बम नै भएको पुष्टि भएपछि तत्काल निष्क्रिय पारिएको जिल्ला प्रहरी कार्यालयका प्रवक्ता विश्वराजसिंह थापाले जानकारी दिए। बम कसले र किन राखेको भन्नेबारे अनुसन्धान भइरहेको उनको भनाइ छ। 

गएराति नै बागलुङ नगरपालिका–२ धवलागिरि चोकमा बम विष्फोट भएको थियो। विष्फोटनभएको सडकमा खाल्डो परेको र स्थानीय व्यवसायी श्रीधर कँडेलको घरको सिसा चर्केको छ। धवलागिरि चोकमा भएको विष्फोटनबारे भने प्रहरीले अनभिज्ञता प्रकट गरेको छ। 
मध्यरातमा ठूलो आवाजसहित विष्फोटको आवाज आएपछि सर्वसाधारण त्रस्त भएका थिए। 

आज बन्द आह्वान गरेको नेत्रविक्रम चन्द विप्लव नेतृत्वको नेकपा माओवादीले बम विष्फोट गराएको आशंका गरिएको छ। बन्दका कारण बागलुङलगायत धवलागिरि क्षेत्रको जनजीवन बिहानैदेखि प्रभावित बनेको जनाइएको छ। बन्दका कारण यातायात, बजार ठप्प छ। 

यसैबीच कस्कीको विजयपुरमा बम विष्फोट भएको छ। विष्फोटमा एक प्रहरी र पत्रकार घाइते भएका छन्।

विप्लव माओवादीले आह्वान गरेको बन्दका क्रममा नागढुंगा र विजयपुरमा शंकास्पद वस्तु भेटिएको थियो। नागढुंगामा नेपाली सेनाको बम डिस्पोजल टोली पुगे पनि विजयपुरमा केही समय लागेको थियो। त्यही क्रममा वम विष्फोट भएको थियो। घटनामा स्थानीय पत्रकार घनश्याम पाण्डे र प्रहरी कुलबहादुर खत्री घाइते भएका छन् । उनीहरुलाई उपचारका लागि गण्डकी मेडिकल कलेजतर्फ लगिएको छ।
