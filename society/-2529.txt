वृक्षरोपण आयोजना अतिक्रमणको चपेटामा

झापा । झापामा सरकारले संचालन गरेको वृक्षारोपण आयोजना अतिक्रमणको चपेटामा परेको छ। सरकारले संचालनमा ल्याएको झापास्थित कमल गाउँपालिका र शिवसताक्षी नगरपालिका क्षेत्रमा पर्ने रतुवामाई वृक्षारोपण आयोजनाको क्षेत्र सामुहिक र संस्थागत रुपमै अतिक्रमण गर्नेक्रम बढेको हो। विभिन्न नामको समूहहरुले संस्थागत रुपमै वन अतिक्रमणको कामलाई तीव्रता दिएको रतुवामाई वृक्षारोपण आयोजना प्रमुख खेम विश्वकर्माले जानकारी दिए। 

आयोजना क्षेत्रभित्र २१ वटा खेलमैदानसमेत निर्माण गरिएको स्थानीयले बताएका छन्। आयोजना भित्र धार्मिक तथा सरकारी संरचनाहरु निर्माण गरिएको छ। पूर्वपश्चिम राजमार्गको लखनपुरदेखि पूर्वमा शिवसतासीधाम नगरपालिकाको उत्तरी खण्डमा अवस्थित आयोजनाको कुल क्षेत्रफल २९ सय ७२ हेक्टर रहेको छ। उक्त आयोजनामा करिव १४ हेक्टर खेलमैदानले ओगटेको आयोजनाले जनाएको छ।

खेल मैदानसँगै आयोजनाका हातामा बङगुरका खोर, मठमन्दिर निर्माण, समाधीस्थल, खुल्ला चरिचरण, जथाभावी क्रंक्रिट चिहान निर्माण हुने क्रम बढेको पाइन्छ । पहिला घना जंगल भएको आयोजना पछिल्लो समय पातलिँदै गएको र त्यहाँ बिभिन्न संरचनाहरु निर्माण हुनुका साथै तस्करी समेत बढेको भन्दै स्थानीय बासिन्दाले चिन्ता समेत व्यक्त गरेका छन्। 

२०३५ सालमा स्थापना गरिएको आयोजनाले प्रभावकारी काम गर्न नसक्दा वृक्षारोपण आयोजना क्षेत्र नै अतिक्रमणको चपेटामा पर्न गएको हो। आयोजनाले वन व्यवस्थापनको कामलाई प्रभावकारी ढंगले संचालन गर्न नसकेको पनि स्विकार गर्दै आएको छ। वन अतिक्रमण रोक्न पहल गर्न स्थानीय बासिन्दाले सम्बन्धित निकायसँग माग गरेका छन्। वन विनाश नरोके छिट्टै प्राकृतिक विपत्तिको सामना गर्नुपर्ने अवस्था आउन सक्ने वन विज्ञहरुको सुझाव छ ।
