निजामती र राजनीतिक नेतृत्वमा नैतिकताको बोध हुनुपर्छः मुख्यमन्त्री पौडेल

हेटौँडा। प्रदेश नं ३ का मुख्यमन्त्री डोरमणि पौडेलले मुलुक राजनीतिक आन्दोलनले फड्को मारेको भए पनि निजामती कर्मचारी र दलगत नेतृत्वमा नैतिकताको बोध हुन नसक्दा सन्तोषजनक प्रगति हुन नसकेको बताएका छन्।

मकवानपुर बहुमुखी क्याम्पस हेटौँडामा बुधबार आयोजित कार्यक्रममा उनले प्रदेशमा रहेका विश्वविद्यालय र उच्च कलेजमा दलीय स्वार्थभन्दा शैक्षिक क्रियाकलापलाई गुणस्तरीय र दक्ष जनशक्ति उत्पादन गर्ने गरी प्राज्ञिक संस्था बनाउनु पर्ने बताए।

मुख्यमन्त्री पौडेलले प्रदेशमा सुशासन, आर्थिक पारदर्शी तथा सुव्यवस्थित शहर बनाउन संघीय सरकारले गुरुयोजना तर्जुमा गर्न लागेको जानकारी दिए।

सो अवसरमा नेपाली काँग्रेस मकवानपुर महासमिति सदस्यद्वय रामचन्द्र अर्याल, अशोक शाक्य र मकवानपुर बहुमुखी क्याम्पस प्रमुख बच्चुराम अधिकारीले नयाँ संरचनाअनुसार प्रदेशमा नयाँ विश्वविद्यालय स्थापना गर्न र शैक्षिक गुणस्तरलाई गुणात्मकरुपमा अघि बढाउन संघीय सरकार र उपमहानगरपालिकाले सहकार्य गर्नुपर्नेमा जोड दिए। रासस
