बर्दियामा स्थानीय समस्या समाधान गर्न राजनीतिक दल प्रतिबद्ध

डवल महतारा । बर्दिया जिल्लाका प्रमुख राजनीतिक दलका नेताहरुले स्थानीय स्तरमा उत्पन्न भएका समस्या समाधानका लागि पहल थाल्ने प्रतिबद्धता जनाएका छन् । गुलरिया नगरपालिका वडा नं. २ संगबस्तीमा आयोजित अन्तरक्रिया कार्यक्रममा बोल्दै उनीहरुले जनतालाई राज्यबाट उपलब्ध गराइने सेवा–सुविधासमेत सहज रुपमा उपलब्ध गराउने बाताबरण तयार गर्ने प्रतिबद्धता जनाए ।

नेकपा (माओवादी केन्द्र)का पोलिटब्यूरो सदस्य तथा बर्दिया जिल्ला इन्चार्ज तिलकराम शर्मा ‘हिमाल’ले गरिब, भूमिहीन तथा सुकुम्बासी जनताकै लागि दश बर्षसम्म लडेको बताउँदै यस ठाउँका जनताको अधिकार स्थापित गर्नका लागि आफू प्रतिबद्ध भएको बताए ।

नेकपा (एमाले) बर्दियाका अध्यक्ष हरी ज्ञवालीले बसोबास गरेकै ठाउँमा सरकारले सुकुम्बासी जनतालाई लालपुर्जा बितरण गर्नु पर्ने बताए । संगबस्ती २०५७ सालमा प्रमुख जिल्ला अधिकारी र राजनीतिक दलहरुको निर्णयमा बसालिएको बस्ती भएकाले विकास निर्माण रोकिन नहुने उल्लेख गरे ।

नेपाली काँग्रेसका मुलचन्द्र यादवले जनता बसेको ठाउँमा शिक्षा, स्वास्थ्य, खानेपानी लगायतका आधारभूत कुराहरु राज्यले उपलब्ध गराउनु पर्ने बताए । राप्रपाका जिल्ला अध्यक्ष भिमबहादुर बोहोराले संगमबस्तीजस्ता पछि परेका ठाउँको विकासका लागि सबै राजनीतिक दलहरु एकजुट भएर समस्या समाधानमा लाग्नु पर्ने बताए ।

नेपाल कम्यूनिष्ट पार्टी बर्दियाका इन्चार्ज देवकला अधिकारीले अधिकार प्राप्तिका लागि सुकुम्बासी, भूमिहीन तथा गरिब किसानहरु एकजुट हुनु पर्ने बताइन् । उनले अधिकारका लागि जनतालाई संगठित हुन आग्रह गरिन् । उनीहरुले संगमबस्तीको टोल विकास दर्ता प्रक्रियालाई पूर्णता दिई बस्तीमा राज्यबाट पाउने सेवा सुविधा उपलब्ध गराउने कुरामा पूर्ण रुपमा सहयोग गर्ने प्रतिबद्धता समेत ब्यक्त गरेका छन् ।

कार्यक्रममा बस्तीका अगुवाहरुले नगरपालिकामा आफ्नो टोलहरुको टोलविकास दर्ता नभएको, राज्यले दिने सेवासुविधाबाट बञ्चित हुनु परेको, संधै आफूहरु राज्य तथा समुदायको नामबाट पीडित हुनु परेको गुनासो गरेका थिए । मिलन मूल सहितिका अध्यक्ष पलबहादुर थापाको सभापतित्व र परबहादुर महताराको संचालनमा सम्पन्न भएको कार्यक्रममा वडा नागरिक मञ्चका अध्यक्ष टंकप्रसाद अधिकारी, पूर्णबहादुर महतारालगायतले बोलेका थिए ।
