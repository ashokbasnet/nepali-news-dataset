बाँकेको दुई छुट्टाछुट्टै स्थानमा आगलागी हुँदा साढे आठ लाखको क्षति

बाँके । बाँकेको दुई छुट्टाछुट्टै स्थानमा आगलागी हुँदा साढे आठ लाखको क्षति भएको छ ।

उढरापुर –२ सिमलघारीस्थित सोविनसिंह विकको मोवाइल, स्टेशनरी र फोटो स्टुडियोसहितको पसलमा बिद्युत सर्ट भएर आगलागी हुँदा अन्दाजी छ लाखको क्षति भएको छ ।

आगलागीबाट पसलमा रहेका मोवाइल, स्टेशनरी तथा फोटो स्टुडियोका सर–समान जलेर नष्ट भएको बताइएको छ ।
स्थानीय बासिन्दा र ईलाका प्रहरी कार्यालय धनौलीबाट प्रहरी निरीक्षक श्रीकृष्ण पौडेलको कमाण्डमा खटिएको प्रहरी टोलीको सहयोगमा आगो पूर्ण रुपमा नियन्त्रणमा आएको थियो ।

आगलागीबाट मानवीय र चौपायाको भने कुनै क्षति नभएको जिल्ला प्रहरी कार्यालय बाँकेले जनाएको छ ।
यसैगरि, कोहलपुर –९ भवानिपुर वस्ने वर्ष ५८ को लाले कामीको घरगोठमा आगलागी हुदा ढाई लाख बराबरको क्षति भएको छ ।

प्रहरी सहायक निरिक्षक मोहन भण्डेलको कमाण्डमा खटिगएको प्रहरी टोली र स्थानीय बासिन्दाको प्रयासमा आगलागी नियन्त्रणमा आएको थियो । आगलागीबाट २ वटा गोरु जलेर मरेका छन् ।

आगो निभाउने क्रममा लाले कामीको वायाँ खुट्टा, टाउको, ढाड र दुवै हात पोलिएको र उनको कोहलपुर मेडिकलकलेजमा उपचार भइरहेको जिल्ला प्रहरी कार्यालय बाँकेले जनाएको छ ।
