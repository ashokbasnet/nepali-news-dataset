खानेपानीको विवादले उग्र रुप लिँदा खुकुरी प्रहार, एक जनाको मृत्यु

डडेल्धुरा, ८ फागुन - डडेल्धुराको कोटेलीमा खानेपानीको विषयलाई लिएर झडप हुँदा एक जनाको ज्यान गएको छ।

पानीको विषयमा भएको विवादले उग्र रुप लिँदा कोटेली-१ न्वाघरका ३७ वर्षीय शेरबहादुर साउदको ज्यान गएको हो। विवादको क्रममा भीमबहादुर भूलले खुकुरी प्रहार गर्दा शेरबहादुरको ज्यान गएको प्रहरीले जनाएको छ।

खुकुरी प्रहारबाट गम्भीर घाइते भएका शेरबहादुरको उपचारका लागि अस्पताल लैजादै गर्दा बाटोमै ज्यान गएको हो। लामो समयदेखि हुँदै आएको विवादले आइतबार बिहान साढे सात बजेतिर हत्याकै रुप लिएको स्थानीयले बताए। खुकुरी प्रहार गर्ने भीमबहादुरलाई प्रहरीले नियन्त्रणमा लिएको छ।
