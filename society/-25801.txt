खाद्य अधिकारबाट वञ्चितका समस्याबारे प्रदेश सरकार गम्भीर: मुख्यमन्त्री भट्ट

कैलाली। प्रदेश नं ७ का मुख्यमन्त्री त्रिलोचन भट्टले खाद्य अधिकारबाट वञ्चित भएका व्यक्तिको समस्या समाधान गर्न प्रदेश सरकार गम्भीर भएको बताएका छन्। 

मुख्यमन्त्री तथा मन्त्रिपरिषद्को कार्यालयमा आज बाढी, पहिरो र आरक्षपीडितको ज्ञापनपत्र बुझ्दै उहाँले खाद्य अधिकारबाट वञ्चित व्यक्तिका समस्या समाधान गर्न प्रदेश सरकार गम्भीर भएको उल्लेख गर्दै समस्या समाधानका लागि केन्द्र सरकारलाई आग्रह गर्ने बताए। 

हरेक नागरिकको खाद्य अधिकार सुरक्षित हुनुपर्ने भन्दै मुख्यमन्त्री भट्टले बाढी, पहिरो र आरक्षपीडित सहितका जनताको खाद्य अधिकार सुनिश्चित गर्न नयाँ कानून बनाइने बताए। 

ज्ञापनपत्र बुझाउँदै बझाङका रंगलाल कामी र खाद्य अधिकारमा कार्यरत याक नेपालका डबल वमले ७ नं प्रदेशमा खाद्य अधिकार गुम्नका विभिन्न कारणबारे चर्चा गरेका थिए। 

मुख्यमन्त्रीलाई ज्ञापनपत्र बुझाउन कैलालीका बाढीपीडित, कञ्चनपुरका आरक्षपीडित र डोटी, डडेलधुरा, अछाम, बझाङ, बाजुराका पहिरोपीडित मुख्यमन्त्रीको कार्यालयमा पुगेका थिए।
