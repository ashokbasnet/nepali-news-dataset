देब्रेको सट्टा दाहिने खुट्टा अपरेशन गर्ने डाक्टरको लाइसेन्स खारेज हुन सक्ने 

काठमाडौं। नर्भिक अस्पतालमा देब्रे खुट्टा अपरेशन गर्नुपर्नेमा दाहिने खुट्टाको अपरेशन गर्ने डाक्टर कारवाहीको दायरामा तानिएका छन् । चिकित्सासम्बन्धी विषयको नियमन गर्ने निकाय नेपाल मेडिकल काउन्सिलले यस विषयमा छानबिन गर्ने भएको छ । काउन्सिलले बिरामीले सम्झौता गरे पनि आफूले सम्झौता नगर्ने बताउँदै यस विषयमा डाक्टर दोषी देखिए कारबाही हुने जनाएको छ । 

काउन्सिलका अध्यक्ष धर्मकान्त बास्कोटाका अनुसार काउन्सिलको ‘इथिकल कमिटी’ले उक्त घटनाको छानबिन गर्ने निर्णय गरिसकेको छ। घटनाबारे जानकारी दिन सम्बन्धित डाक्टरहरुलाई पत्र काटिसकिएको छ र यसबारे जानकारी लिन सम्बन्धित डाक्टरलाई मंगलबार काउन्सिल बोलाइएको छ। अब मंगलबार डाक्टरहरुले काउन्सिल उपस्थित भएर लिखित जवाफ दिनेछन् । त्यसपछि कमिटीले बाँकी प्रक्रिया अगाडि बढाउनेछ । 

अध्यक्ष बास्कोटाका अनुसार घटनाको अवस्था हेरेर डाक्टरको लाइसेन्स नै खारेज हुन पनि सक्छ । कस्तो कारवाही हुने भन्ने छानबिनपछि थाहा हुनेछ । लाइसेन्स नै खारेज हुने भने जघन्य गल्ती भएको अवस्थामा हो । अस्पतालमा चितवनकी विन्दु पौडेलको अपरेशनमा यस्तो लापरवाही भएको थियो । अपरेशनमा संलग्न डा. प्रवीण नेपाल र शैलेज रन्जितकारले भूलवश अपरेसन अर्कै खुट्टामा हुन गएको भन्दै गल्ती स्वीकार गरिसकेका छन् ।
