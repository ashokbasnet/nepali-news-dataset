नवनियुक्त अर्थमन्त्री खतिवडाद्वारा पदभार ग्रहण 

नवनियुक्त अर्थमन्त्री डा युवराज खतिवडा मन्त्रालयमा पदभार ग्रहण गर्दै। तस्बिरः रोशन सापकोटा, रासस
                                
                                        
                        काठमाडौँ। नवनियुक्त अर्थमन्त्री डा. युवराज खतिवडाले सोमबार अपरान्ह पदभार ग्रहण गरेका छन्। 

राष्ट्रपति विद्या भण्डारीबाट सपथ लिएलगत्तै उहाँले सिंहदरबारस्थित अर्थ मन्त्रालयमा पुगेर पदभार ग्रहण गरेका हुन्। त्यस अवसरमा उनले संचारकर्मीमाझ अर्थमन्त्रीको रुपमा नागरिकको अर्थसम्बन्धि मौलिक हकलाई कार्यान्वयनमा लैजाने प्रतिवद्धता व्यक्त गरे।

नवनियुक्त अर्थमन्त्री खतिवडाले संविधानले निर्देश गरे अनुसारको अर्थतन्त्र निर्माणमा लाग्नुपर्ने आफ्नो दायित्व रहेको पनि स्पष्ट पार्नु भयो । उहाँले वित्तिय अनुशासनहिनताको अन्त्य गर्ने घोषणा पनि गर्नु भयो । अर्थमन्त्री खतिवडाले प्रधानमन्त्रीको निर्देशन अनुसार बामगठबन्धनले तयार पारेको चुनावी घोषणा पत्रलाई कार्यान्वयनमा लैजाने पनि बताए।

नवनियुक्त अर्थमन्त्री खतिवडा विकास र मौद्रिक नीतिका विज्ञ हुन्। उनले राष्ट्रिय योजना आयोगको उपाध्यक्ष र नेपाल राष्ट्र बैंकको गर्भनरको भूमिका कशुलतापूर्वक निर्वाह गरिसकेका छन्।

ओली नेतृत्वको अघिल्लो सरकारमा पनि नवनियुक्त अर्थमन्त्री खतिवडाले आर्थिक नीति निर्माणमा उल्लेख्य भूमिका निर्वाह गरेका थिए। अर्थमन्त्रीको रुपमा लोककल्याणकारी राज्यको अवधारणा अनुसार अघि बढने उनको योजना छ।
