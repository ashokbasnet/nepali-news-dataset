समाजसेवामा झाँक्री बिर्षबहादुर

बिर्षबहादुर राेकाया। 
                                
                                        
                        काठमाडौं । आफ्ना तीन आमाबाट जन्मिएका २० सन्तानमध्ये आफूमात्रै जिवित हुनुको पीडा बिर्षबहादुर रोकायाले कहिल्यै भुलेका थिएनन्। त्यो मात्रै होइन, आफ्ना ११ सन्तानमध्ये तीन भाइ छोरा गुमाउनुको पीडाको त कल्पना गर्नै पनि गाह्रो हुन्छ। जति सन्तान जन्मिए पनि ‘भगवानको प्रसाद’ भन्दै हात थाप्ने र उनीहरुको मृत्यु भए भाग्यको लेखा सम्झिएर चित्त बुझाउने नियती भोगिरहेका बिर्षबहादुर रोकायालाई आफ्नो जस्तो पीडा अरुले भोग्न नपरोस् भन्ने चेतना जागृत हुँदै गइसकेको थियो। उनलाई लाग्न थालिसकेको थियो, अब केही न केही गर्नै पर्छ, जसले सामाजिक सुधारमा सकारात्मक भूमिका निर्वाह गरोस्। 

आफ्ना तीन आमाबाट जन्मिएका २० सन्तान मध्ये आफूमात्र जिवित हुनु र आफ्ना पनि तीन जना छोराको निधनको पीडा भुलाउनु निश्चय पनि कठिन कार्य थियो। त्यसैले  पनि उनले यसका लागि एउटा बाटो खोजे बिर्षबहादुरले, त्यो थियो, समाजसेवा। उनी समाजसेवाका माध्यमबाट जनतामा सचेतना फैलाउन चाहन्थे। यद्यपि, समाजसेवा गर्न मन भएर मात्र कहाँ हुन्थ्यो र! यो  कार्य कठिन पनि थियो।
उनका तीन जना छोरोका निधन भइसके पछि  उनका अर्का छोरा पनि बिरामी भए। उनलाई उपचार गर्न कहाँ लैजाने भन्ने पनि थाहा थिएन ।

त्यही क्रममा रारा राष्ट्रिय निकुञ्जको सुरक्षार्थ खटिएको नेपाली सेनाले उनको छोराको उपचार गरेर ठिक बनाएपछि आफूले पनि स्वास्थ्य क्षेत्रमा केही गर्न सके यो विकट इलाकामा अकालमा हुने मृत्युलाई रोक्न सकिने रहेछ भन्ने बिर्षबहादुरलाई अनुभूत भयो। यसैको परिणती थियो उनको समाज सेवा प्रतिको लगाव र आकर्षण। एक पटक काम विशेषले राजधानी काठमाडौं भित्रिँदा उनी परोपकारी संस्था हेल्प नेपालको सम्पर्कमा आए। 

सन् १९९९ मा स्थापना भएको हेल्प नेपाल मुलुकका दुर्गम क्षेत्रमा शिक्षा, स्वास्थ्य र प्राकृतिक प्रकोपको क्षत्रमा काम गर्दै आएको संस्था हो। तत्कालीन बीसीसी नेपाली सेवाका प्रमुख रवीन्द्र मिश्र र समाजसेवी अरुणसिंह बस्नेतको पहलमा स्थापना भएको संस्थाले बिर्षबहादुरको पीडामा मल्हम लगाउने सोच बनायो र मुगुको मुर्मा गाविसमा हेल्प नेपालले १४ वर्ष अगाडि एउटा स्वास्थ्य चौकीको स्थापना गर्यो।

स्थानीयबासीलाई पनि यस पुनीत कार्यमा सहभागी गराएर काम गर्ने हेल्प नेपालले मुगुसहित अछाम र दैलेखमा पनि स्वास्थ्य चौकीको स्थापना गरेको थियो।

तर, अछाम र दैलेखमा अहिले सरकारले नै स्वास्थ्य चौकी स्थापना गरेपछि हेल्प नेपालले मुगुको मुर्मामा मात्रै स्वास्थ्य चौकी संचालनलाई निरन्तरता दिँदै आइरहेको छ। बिर्षबहादुर रोकाया पनि त्यँहीका स्थानीय बासिन्दा भएका कारण हेल्प नेपालसँग नजिक रहेर काम गर्न सजिलो पनि भयो। 

मुगु जिल्लामा सोही स्वास्थ्य चौकीको स्थापना भएपछि धेरै जनाले जीवनदान नै पाएका छन्। बेला बेलामा हेल्प नेपालले मुगुकका अतिरिक्त विभिन्न जिल्लाहरुमा स्वास्थ्य शिविर पनि संचालन गर्दै आएको छ। यस संस्थाले सरसफाइमा पनि विशेष ध्यान दिन थालेको छ। हेल्प नेपालले मुगुका विभिन्न क्षेत्रमा सरसफाइ अभियान पनि संचालन गर्ने गरेको छ।

समाजसेवामा सक्रिय बिर्षबहादुर स्वयम् भने झाँक्री हुन्। सामान्यतयाः झाँक्रीले झारफूक गर्ने, मन्साउने र रोग आफैं निको पार्ने दाबी गर्छन् । तर, बिर्षबहादुर भने त्यसको अपवाद हुन्। उनले आफूकहाँ आएका बिरामीलाई सुरुमा स्वास्थ्य चौकी जाने सल्लाह दिन्छन्। स्वास्थ्य चौकी जान नमान्नेलाई उनी स्वयं नै स्वास्थ्य चौकी लिएर जान्छन्। 

‘बिर्षबहादुर रोकाया वास्तवमा एक लुकेका नायक हुन्,’ हेल्प नेपालका अध्यक्ष अरुणसिंह बस्नेत भन्छन्, ‘मुगुको मुर्मामा अवस्थित हेल्प नेपाल हेल्थ पोष्ट निर्माणदेखि संचालनसम्म गर्ने कार्यमा उहाँको विगत १५ वर्षदेखिको निरन्तर सक्रियता रहँदै  आएको छ । उहाँको यो सक्रियता र समाजसेवाप्रति हामी आभार व्यक्त गर्छौं।’ 

जनचेतना र स्वास्थ्य सेवाको अभावमा तीन आमाबाट २० सन्तान जन्मिएका र आफूबाट पनि ११ सन्तान जन्माएका बिर्षबहादुरको चाहना भने सानो परिवार सुखी परिवार होस् भन्ने नै हो। ‘हेल्थ पोस्ट स्थापना भएपछि अहिले मुर्मामा धेरैले कम सन्तान पाउन थालेका छन्। धेरैका १ वा २ जनामात्र सन्तान छन्,’ उनले भने, ‘र, ती सबै स्वस्थ छन्।’ जुन बिर्षबहादुरको सपना हो।
