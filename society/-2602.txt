श्रीनेहा पोखरेलको संघर्ष, मोडलिङ र नाटकदेखि समाज सेवासम्मको यात्रा 

काठमाडौँ । मानसिक सन्तुलन गुमाएर सडकसम्म आएका व्यक्तिको संरक्षण स्थल हो, ललितपुरको एकान्त कुनामा रहेको नेपाली स्नेही काख । यो संस्था २०६७ सालदेखि श्रीनेहा पोखरेलले आफ्नै लगानीमा सञ्चालन गर्दै आएकी छिन्। १६ वर्षको उमेरदेखि नै यो संस्था सञ्चालन गर्दै आएकी उनले आफ्नो सबै कमाई यसैमा लगाएकी छिन्। 

श्रीनेहा पेसाले एक मोडल हुन्। म्युजिक भिडियो र नाटकमा अभिनय गरेर आएको रकम उनी सन्तुलन गुमाएका व्यक्तिहरुका लागि खर्च गर्छिन्। नृत्य प्रशिक्षक भएर पनि उनले थुप्रै वर्ष काम गरिन्। आठ कक्षा पढ्दादेखि नै नृत्य प्रशिक्षक भएर काम गरेकी उनले एक दर्जन म्युजिक भिडियो र विभिन्न नाटकहरुमा अभिनय गरिसकेकी छिन्। 

संस्थालाई कसरी सञ्चालन गर्ने भन्ने बारे मात्र ध्यान गएको छ, कतैबाट कसैको सहयोग पाउन पाए संस्थामा रहेका व्यक्तिका लागि केही राहत मिल्ने छ।

अभिनय गरेर जति पैसा आउँछ त्यो सबै संस्थाकै लागि खर्च गरेको उनले सुनाइन्। उनले अहिलेसम्म त आफ्नै कमाइबाट सबै खर्च चलाउँदै आएकी छिन्। अहिले भने आफ्नो कमाइबाट मात्र खर्च धान्न निकै गाह्रो भएको उनी सुनाउँछिन्।

नृत्य प्रशिक्षण र संस्था एकै साथ सञ्चालन गर्न समय नहुने भएकाले नृत्य छोडेको उनले बताइन्। नृत्य कक्षा छोडेपछि खर्च व्यवस्थापन गर्न समस्या परेको छ, उनले भनिन्।  संस्थालाई कसरी सञ्चालन गर्ने भन्ने बारे मात्र ध्यान गएको छ, कतैबाट कसैको सहयोग पाउन पाए संस्थामा रहेका व्यक्तिका लागि केही राहत मिल्ने छ। 

अहिले संस्थामा २०देखि ६० वर्ष उमेर समुहका १२ जना मानसिक सन्तुलन गुमाएका व्यक्तिले संरक्षण पाइरहेका छन्। उनीहरुको खाने बस्ने व्यवस्था र महिना महिनादिनमा लाग्ने उपचार खर्च पनि उनी एक्लैले व्यहोर्दै आएकी छन्। 

ललितपुरको एकान्त कुनामा रहेको यो संस्था अहिले भाँडाको एउटा टहरामा सञ्चाल हुँदै आएको छ। मानसिक सन्तुलन गुमाएका व्यक्ति बस्नका लागि कसैले भाँडामा घर दिन नमान्दा टहरोमै संस्था सञ्चालन गरेको उनको पीडा छ। टहराको पनि निकै नाजिक अवस्था छ, डिसी नेपालसँग कुरा गर्दै उनले भनिन्, पानी आउँदा छानो चुहिन्छ । त्यसैलाई पनि आफैले मर्मत गर्छु भन्ने सोचेकी थिए, तर खर्च व्यवस्थापन नहुँदा छानो हाल्न सकिन्। 

यस्तो अवस्था हुँदा पनि उनले हिम्मत हारेकी छैनिन्। उमेरले कलिलै भएपनि काम गर्न सक्छु भन्ने अठोट अझै जिवित रहेको उनको भनाइ छ। जबसम्म आँफू रहिन्छ तबसम्म समाज सेवा गर्न नछोड्ने उनको अठोट छ। 

कलामै आफ्नो रुची भएकाले म्युजिक भिडियो बाहेक चलचित्रको अफर आए पनि आफू गर्न तयार रहेको पनि उनले सुनाइन्। चलचित्रको अफर आएपनि गर्छु किनकी यति बेला मैले मेरो कामसँगै मेरा संस्था पनि सञ्चालन गर्छु, उनले भनिन्, उहाँहरुका लागि म जुनसुकै काम गर्न पनि तयार छु । समयले साथ दिनु पर्यो ।   

कसरी लागिन सामाजिक सेवामा 

सानैदेखि समाज सेवामा रुची भएकी श्रीनेहाले आठ कक्षा पढ्दा घर नजिकै एक जना मानसिक सन्तुलन गुमाएका व्यक्ति भेटिन्।  भोकाइ रहेका ति व्यक्तिलाई घरबाट खाना लगेर आफ्नै हातले खुवाइन्।  खाना खुवाउदा ति व्यक्तिको आँखाबाट झरेको आँसुले आफ्नो मन छोएको उनी सुनाउँछिन्। त्यहीदिन देखि नृत्य प्रशिक्षण र अभिनय गरेर आएको पैसा समाजसेवाका लागि भनेर जम्मा गरेको उनको भनाइ छ। 

आफू सोह्र वर्ष पुगेपछि  २०६७ सालमा उनी आफैले यो संस्था दर्ता गरेकी हुन्। संस्था दर्ता पछि मानसिक सन्तुलन गुमाएर सडकमा आएका केही व्यक्तिलाई लिएर उनले त्यही संस्थामा राख्न थालिन । अहिलेसम्म पनि यो संस्था उनी एक्लैले सञ्चालन गर्दै आएकी छिन्। 

केही समयदेखि संस्था सञ्चालनका लागि आर्थिक अभाव भएकोले कतैबाट सहयोग पाइन्छ की भन्ने आस बाँकी रहेको उनले बताइन्। केही दिनअघि संस्थाका एक जना बिरामी हुँदा उपचार खर्च जुटाउन समस्या परेको पीडा सुनाउँदै उनले भनिन्, बल्ल तल्ल सहयोगको हात थापेर अस्पतालबाट ती व्यक्तिको डिस्चार्ज गरे ।

त्यो दिनदेखि मलाई खर्चको अभाव भएको महशुस भयो। हुन त उनी आफुले पाएका अर्वाडहरु पनि बेचेर संस्थामा भएका व्यक्तिका लागि खर्च नगरेकी भने हैनन्। तर यो कुरा भने आफूलाई भन्न मन नलाग्ने उनले बताइन्। पूरै जीवन समाज सेवामा लगाउने सोच छ त्यो अवार्ड त कति ठूलो कुरा भयो र, उनको भनिन्।  

सहयोग गर्नका लागि

मानसिक सन्तुलन गुमाएका व्यक्तिलाई सहयोग गरेर उनीहरुको जीवनमा थप खुसी दिन जो कोही सहयोगी मनहरुले निस्वार्थ सहयोग गर्न सक्ने उनले बताइन्। सहयोग गर्न चाहने व्यक्तिले सिद्धार्थ बैँक, बानेश्वरको खाता ०१५००१५८६ वा सिधै संस्थाको कार्यलय अथवा फोन नम्बर ९८०३८०९७२१ मा सम्पर्क गर्न सक्नेु हुने छ।
