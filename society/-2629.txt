१२ किलो तौल भएका साढे दुई फिटका शिक्षकले प्रधानमन्त्रीलाई भेटे

काठमाडौं । १२ किलो तौल र  साढे दुई फिट उचाइ भएका अर्घाखाँचीका ६३ वर्षीय कृष्णप्रसाद पौडेलले आज प्रधानमन्त्री पुष्पकमल दाहाल प्रचण्डसँग भेट गरेका छन् ।

संसारको सबैभन्दा कम तौल र उचाई भएको शिक्षकका रुपमा ‘गिनिज बुक’मा नाम लेखाउन पहल गरिदिन भन्दै उनले प्रधानमन्त्रीलाई भेटेको परिवारले जनाएको छ । माओवादी नेता टोपबहादुर रायमाझीले आज उनलाई बालुवाटार लगेर प्रधानमन्त्रीसँग भेटघाट गराएका हुन् । नेता रायमाझी पनि अर्घाखाँची कै हुन् ।

बालुवाटारको भेटघाटमा पौडेलले आफु विरामी भएकाले उपचारको व्यवस्था गरिदिन पनि प्रधानमन्त्रीसँग आग्रह गरेका छन् ।  प्रधानमन्त्रीले पौडेलको उपचार र गिनिज बुकमा नाम लेखाउन सरकारको तर्फबाट सहयोग गर्ने प्रतिबद्धता जनाएका छन् ।  यसको साथै प्रधानमन्त्रीले पौडेलको जिविकोपार्जनका लागि सरकारले आवश्यक सहयोग गर्ने बताएका छन् । पौडेलको विशेष क्षमता भएको र उनको योगदानको सरकारका तर्फवाट उचित सम्मान हुने प्रधानमन्त्रीले बताए ।

अर्घाखाँची जिल्लाको ठूलापोखरा-२ रोहोटेपानी निवासी पौडेलले भगवती निमावि ठुलापोखरा-२, रोटेपानीमा विद्यालय स्थापना गरी निरन्तर ४२ वर्षसम्म विद्यार्थीलाई पढाउँदै आएका थिए ।   फरक क्षमता भएका पौडल हाल भोजन नली र अन्य शारीरिक समस्याले गर्दा काठमाडौंमा उपचार गराउँदै आएका छन् ।
