तराई मधेशमा आज मनाइने होलि जनकपुरमा किन भोलि ?

फाइल तस्वीर
                                
                                        
                        जनकपुरधाम । सद्भाव, उमंग, प्रसन्नता र रङको पर्व होली जनकपुरधाम क्षेत्रमा भोलि मनाइने भएको छ । 

बिहीबार देशका पहाडी जिल्लाहरुमा होली पर्व मनाइएकोमा आज तराई र मधेस क्षेत्रमा आज धुमधामका साथ होली मनाइँदैछ । तर जनकपुरधाम क्षेत्रमा भने भोलिमात्रै होलि मनाईदैछ ।

मिथिलाञ्चलको महाकुम्भ मानिएको १५ दिने मिथिला माध्यमिकी परिक्रमा सकिएको भोलिपल्ट यसक्षेत्रमा होरी मनाइने परम्परा छ । माध्यमिकी परिक्रमाको अन्तिम दिन आज लाखौँ श्रद्धालुले जनकपुरधामको पाँच कोसको परिक्रमा सम्पन्न गरेका र सोहीअनुसार यस क्षेत्रमा होलि भोलि मनाइने भएको हो ।पन्ध्रदिने परिक्रमा नेपालको १०८ किलोमिटर तथा भारतको २७ किलोमिटर पैदल यात्रामा लाखौँ साधु सन्त, गृहस्थ तथा श्रद्धालुको सहभागिता थियो । 

मिथिला माध्यमिकी परिक्रमालाई नेपाल भारतको सांस्कृतिक सेतु पनि मानिएको छ । सन् १८१६ मा भएको सुगौली सन्धिले प्राचीन मिथिलालाई नेपाल र भारत गरी दुई चिरामा विभाजित गरे पनि नेपाल र भारत मैत्रीको प्रतीक मिथिला परिक्रमामा भने कुनै आँच आएको छैन ।

यो धार्मिक यात्राबाट सतकर्म, पाप तथा अन्य कष्टबाट मुक्ति पाउनाका साथै मनोकाञ्छित फल प्राप्त हुने जनविश्वास छ ।
