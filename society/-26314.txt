ऋषि धमलाको पहलमा मृगौला पीडित शाहीको उपचारको लागि सहयोग रकम संकलन 

काठमाडौं। रिपोर्टर्स क्लबका सभापति ऋषि धमलाको पहलमा मृगौली पीडित ३२ वर्षीय कृष्णबहादुर शाहीको उपचारको लागि सहयोग रकम संकलन भएको छ। पूर्वमन्त्री एवम् एमाले नेता आनन्द पोखरेलले निःशुल्क उपचारको पहल गर्ने वचन दिएका छन्। शुक्रबार रिपोर्टर्स क्लबले धादिङ त्रिपूरासुन्दरी गाउपालिका वडा नं. ६ स्थायी घर भएका ३२ वर्षीय कृष्ण शाहीको उपचारको लागि आयोजना गरेको साक्षात्कारमा बोल्दै नेता पोखरेलले यस्तो वचन दिएका हुन्। 

उनले भने, ‘कृष्णजीको उपचार हुन्छ, तपाइँले गाउपालिकादेखि सरकारी अस्पतालसम्मका सबै प्रक्रिया मिलाएर आउनुहोस् म तपाइँको लागि सरकारसँग कुरा गर्छु उपचार हुन्छ, ढुक्क हुनुहोस्।’

क्लबका अध्यक्ष ऋषि धमलाको पहलमा मृगौला रोगी शाहीको उपचारका लागि विभिन्न व्यक्तिबाट आजमात्रै १ लाख २५ हजार रुपैयाँ घोषणा गरिएको छ। बौद्ध धर्मगुरु साइफल तेन्जीङ रिम्पोछेले १ लाख, मेघ आलेले २० हजार र निराजन डाँगी ५ हजार आर्थिक सहयोग घोषणा गरेका हुन्। त्यस्तै नायक निखिल उप्रेतीले नगद १८ सय रुपैयाँ प्रदान गरेका छन्। 

धमलाले मृगौला रोगी शाहीको स्वास्थ्य अवस्थाका बारेमा गम्भिर बन्न सरकारलाई आग्रह गरेका छन्। मृगौला रोगी कृष्ण शाहीले सबैसँग सहयोग लागि अपिल गरेका छन्। निदान अस्पताल पुलचोक ललितपुरामा डाईलासिस गरिरहेका शाहीले भने,‘म मृगौला रोगबाट ग्रसित भएको तीन वर्ष पूरा भएको तपाईलाई जानकारी गराउँदछु।’

शाहीले भने, ‘मेरो आमा म १० वर्षको हुँदा बित्नुभयो। विगत पाँच वर्षदेखि बाबा मानसिक रोगबाट पीडित हुनुहुन्छ। बाबाको नाममा कुनै सम्पत्ति पनि छैन। केही वर्ष पहिले रोजगारीको लागि दुवईमा पुगेको थिएँ । त्यहाँबाट फर्किए लगत्तै म बिरामी परे। दुःखको कुरा बिदेशमा कमाएको पाँचलाख जति सम्पति मेरो जेठी श्रीमतीले लगेर भागिन्।’ सहयोगी मनहरुका लागि लक्ष्मी बैंकमा रहेको मेरो खाता नम्बर ००७२४२८३७०५ मा सक्दो रकम जम्मा गर्न आग्रह गरे।
