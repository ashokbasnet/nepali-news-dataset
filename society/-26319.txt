कान्तिपुरविरुद्धको अपहेलना मुद्दामाथि आइतबार बयान

काठमाडौं। सर्वोच्च अदालतले कान्तिपुरविरुद्धको अपहेलना मुद्दामाथि आइतबारदेखि मात्रै बयान सुरु गर्ने भएको छ। बयानका लागि शुक्रबार सर्वोच्च अदालत पुगेका कान्तिपुर मिडिया ग्रुपका अध्यक्ष कैलाश सिरोहिया नेतृत्वको टोलीलाई सर्वोच्च अदालतले शुक्रबार समय अभाव हुने भन्दै फिर्ता पठाएपछि आइतबारदेखि मात्रै वयान सुरु हुने भएको हो।

प्रधानन्यायाधीश गोपालप्रसाद पराजुलीको विवादित नागरिकता र शैक्षिक प्रमाणपत्र बारे छापिएको समाचारले अदालतको अपहेलना गरेको भन्दै सर्वोच्च अदालतले कान्तिपुर मिडिया गु्रपका अध्यक्ष सिरोहिया, निर्देशक स्वस्तिका सिरोहिया, कान्तिपुर दैनिकका प्रधानसम्पादक सुधीर शर्मा र सम्वाददाता कृष्ण ज्ञवालीलाई शुक्रबार बयानका लागि अदालतमा हाजिर हुन आदेश दिएको थियो।

सोही आदेश अनुसार शुक्रबार मध्यान्ह सिरोहियासहितको टोली सर्वाेच्च अदालत पुगेका थिए। तर अदालतका प्रवक्ता नारायण पन्थीले शुक्रबार आधा दिन मात्रै अदालत खुल्ने भएकाले आइतबार साँढे १० बजेबाट वयान सुरु गर्ने जानकारी गराएका थिए।

त्यस अवसरमा कान्तिपुरप्रति ऐक्यवद्धता जनाउन संचारकर्मीहरु, विभिन्न राजनीतिक दलका नेता, नागरिक समाजका अगुवाहरु पनि सर्वोच्च अदालत पुगेका थिए। बयानका लागि अदालत पुगेका कान्तिपुर मिडिया गु्रपका अध्यक्ष सिरोहियाले सम्मानित अदालतको सम्मान गर्दै बयानका लागि अदालतमा उपस्थित भएको बताए। उनले प्रेस स्वतन्त्रताका लागि जुनसुकै निर्णय लिन पनि आफू तयार रहेको प्रतिक्रिया दिए। 

प्रधानन्यायाधीश पराजुलीको फरक फरक मितिको नागरिकता र शैक्षिक योग्ताताको प्रमाणपत्रमा समेत प्रश्न उठेपछि आएको समाचारले अदालतको अपहेलना गरेको भन्दै कान्तिपुरका प्रकाशक, प्रधानसम्पादक र संवाददातालाई आफै अदालतमा उपस्थित भएर बयान दिन सर्वोच्च अदालतले आदेश दिएको थियो।
