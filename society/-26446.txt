कास्कीको विकासमा सधैँ साथ र सहयोग छ: अध्यक्ष प्रचण्ड

काठमाडौँ। नेकपा (माओवादी केन्द्र)का अध्यक्ष पुष्पकमल दाहाल ‘प्रचण्ड’ले आफ्नो जन्मस्थानको विकास निर्माणका बारेमा आफूले सधैँ चासो राखेको र सहयोगसमेत गरेको बताएका छन्।

आफ्नो जन्मस्थानसमेत पर्ने कास्कीको अन्नपूर्ण गाउँपालिकाबाट काठमाडौँ आई बसोबास गर्नेहरुले स्थापना गरेको अन्नपूर्ण–काठमाडौँ समाजको साधारणसभालाई सम्बोधन गर्दै उनले आफ्नो जन्मभूमिको विकास र समृद्धिमा सक्दो सहयोग उपलब्ध गराउने प्रतिबद्धता व्यक्त गरे।

आफ्नो जन्मभूमिप्रति माया दर्शाउँदै अध्यक्ष दाहालले आफूमा सधैँ कास्की र विशेषगरी ढिकुरपोखरीप्रतिको लगाव रहने बताए।

त्यसक्रममा पूर्व प्रधानमन्त्री दाहालले जन्मस्थान कास्कीको ढिकुरपोखरीको विकास र समृद्धिसँग जोडिन आफूले कुनै कसरसमेत बाँकी नराख्ने स्पष्ट पारे।

जन्मभूमिप्रतिको लगाव र मनोवैज्ञानिक सम्बन्ध गहिरो रहने भन्दै उहाँले त्यस क्षेत्रको विकास निर्माणका लागि केन्द्रीय सरकार, प्रदेश सरकार र स्थानीय निकायसँग पनि मिलेर काम गर्ने बताए।

अन्नपूर्ण गाउँपालिकाका सबै वडामा सहज आवतजावतका लागि पक्की सडक र पर्यटनको विकासमा केन्द्रित हुनसमेत उहाँले समाजका सदस्यलाई आग्रह गरे।  

उनले भने, “अन्नपूर्ण गाउँपालिकाका सबै वडामा जाने पक्की बाटो बन्न सके त्यसले पर्यटनको विकासमा पनि र त्यहाँका जनताको समृद्धिको यात्रामा ठूलो योगदान गर्न सक्छ ।” अध्यक्ष दाहालको जन्मस्थलसमेत रहेको कास्कीको साविक ढिकुरपोखरी हाल अन्नपूर्ण गाउँपालिकामा रहेको छ। 

उनले गाउँपालिकाभित्र रहेका सामुदायिक विद्यालयको अवस्था सुधार गर्न, क्षमताको विकास गर्न र प्राविधिक शिक्षातर्फ जोड दिनसमेत आग्रह गरे।

समाजका अध्यक्ष झलकराम अधिकारीले कास्कीको अन्नपूर्ण गाउँपालिकाको विकास र समृद्धिको लक्ष्यलाई पूरा गर्न आफूहरुले समाज स्थापना गरेर अगाडि बढेको जानकारी गराए।

कार्यक्रममा कास्की जिल्लाबाट प्रतिनिधिसभामा प्रतिनिधित्व गर्नुहुने सांसदद्वय दुर्गा विक र जगत विकको समेत उपस्थिति थियो। रासस
