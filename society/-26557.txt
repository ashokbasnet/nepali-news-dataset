जनतालाई खुःसी पार्ने काममा लाग्नुहोस्ः मुख्यमन्त्री पोख्रेल

दाङ। प्रदेश नं। ५ का मुख्यमन्त्री शंकर पोख्रेलले प्रदेश सरकारले अहिले कानुन र संरचना बनाउन लागेको बताएका छन्।

दाङको लमही नगरपालिकाको दोस्रो नगरसभाको उद्घाटन गर्दै मुख्यमन्त्री पोख्रेलले प्रदेश सरकारको अभ्यास नेपालमा पहिलो पटक भएकाले प्रदेश सरकारले कानुन र भौतिक संरचना बनाउन लागिपरेको बताए।

‘‘स्थानिय तह सञ्चालनका लागि पहिले नै अनुभवसहित कानुन र संरचना त थियो, प्रदेश सरकारमा हामीले शुन्यबाट काम गर्नु छ, सबैले नयाँ अभ्यास गर्दैछौँ’’ मुख्यमन्त्री पोख्रेलले भने।

तराई र पहाड मिलेको उपयुक्त प्रदेश रहेकाले ५ नं। प्रदेशलाई नमूना प्रदेश बनाउन सकिने तर्क राख्दै जनतालाई खुःशी बनाउने काम सरकारको रहेको बताए।

पोख्रेलले स्थानीय तहले प्रभावकारी ढङ्गबाट काम गर्न सके केही वर्षभित्र परिवर्तनको अनुभूति दिलाउन सकिने विश्वास व्यक्त गरे। स्थानीय तहका प्रतिनिधिले आवश्यकताअनुसार विज्ञहरुको सल्लाह सुझाव लिएर काम गर्न पनि आग्रह गरे।

मुख्यमन्त्री पोख्रेलले देउखुरी उपत्यका र लमही नगरपालिकालाई विकास गर्न स्थानीय संस्कृतिलाई प्रोत्साहन गर्दै उत्पादनको क्षेत्रमा लगानी गर्न प्रोत्साहन गर्नुपर्ने बताए।
