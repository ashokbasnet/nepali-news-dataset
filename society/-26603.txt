फोहोर व्यवस्थापनमा अनुशासित कर्मचारी आवश्यक

काठमाडौं। स्थानीय तहका जनप्रतिनिधिहरुले फोहोरको उचित व्यवस्थापन गर्न अनुशासित कर्मचारी पठाउन सरकारसँग माग गरेका छन्। 
काभ्रेस्थित बनेपा नगरपालिकाका प्रमुख लक्ष्मीनरसिंह श्रेष्ठले अनुशासित कर्मचारी नभएकै कारण स्थानीय तहले फोहोरको उचित व्यवस्थापन गर्न नसकेको स्पष्ट पारे।

सोमबार काठमाडौंमा आयोजित एक कार्यक्रममा बोल्दै उनले खानेपानी तथा ढल निकास विभाग आफैंले स्थानीय खोलाहरुमा ढलको फोहोर मिसाउने गरेकाले पनि स्थानीय तहमा फोहोर व्यवस्थापनको समस्या समाधान हुन नसकेको जनाए।

प्रमुख श्रेष्ठले कडा प्रशासन र अनुशासित कर्मचारीको व्यवस्था नभई फोहोरको उचित व्यवस्थापन हुनै नसक्ने दावी गरे। कार्यक्रममा जनस्वास्थ्य प्रतिकूल बन्दै जानुमा अनुशासनहिन कर्मचारी जिम्मेवार रहेको आरोप समेत लगाइएको थियो।
