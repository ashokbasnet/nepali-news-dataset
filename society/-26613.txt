प्रतिनिधिसभा बैठकः अन्तरिम कार्यविधि पास

काठमाडौं। प्रतिनिधिसभाको पहिलो बैठकले प्रतिनिधिसभा बैठक संञ्चालनका लागि अन्तरिम कार्यविधि पास गरेको छ । सोमबार नयावानेश्वर स्थित अन्तर्राष्ट्रिय सम्मेलन केन्द्रमा बसेको बैठकले प्रतिनिधिसभा बैठक संञ्चालनका लागि अन्तरिम कार्यविधि पास गरेको हो।

सोही अन्तरिम कार्यविधिको दफा ५ को उपदफा १ बमोजिम सभामुख तथा उपसभामुखको अनुपस्थितमा सभाको अध्यक्षता गर्नका लागि खगराज अधिकारी, मान बहादुर विश्वकर्मा, पुणैकुमारी सुवेदी, लक्ष्मणलाल कर्ण र उमाशंकर अरगडियाको नामलाई अनुमोदन गरेको छ।

त्यसअघि बैठकको सुरुमा नै सभामुखको भूमिका निर्वाह गरिरहेका जेष्ठ सदस्य महन्थ ठाकुरले संघीय संसदको पहिलो अधिवेशनको पहिलो बैठकको कारवाही प्रारम्भ भएको जानकारी गराउदै अधिवेशन आह्वान सम्बन्धी राष्ट्रपतिबाट प्राप्त पत्र पढेर सुनाएका थिए। संविधानको धारा ९३ को उपधारा १ मा पहिलो बैठकको आह्वान राष्ट्रपतिले गर्ने व्यवस्था छ । 

नेपालको संविधानको धारा ७६को उपधारा २ बमोजिम प्रतिनिधिसभाका सदस्य केपी ओलीलाई फागुन ३ गते प्रधानमन्त्रीमा नियुक्त गरेको सम्बन्धमा राष्ट्रपति कार्यालयबाट प्राप्त पत्र पनि सभामुखले बैठकमा पढेर सुनाएका थिए। अर्को बैठक मंगलबार बिहान ११ बजेका लागि बोलाइएको छ।
