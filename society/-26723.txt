बैदेशिक रोजगार मेडिकल एसोसिएसन र मेडिकल व्यवसायी संघबीच एकता

काठमाडौं । नेपाल बैदेशिक रोजगार मेडिकल एसोसिएसन र नेपाल मेडिकल व्यवसायी संघबीच एकता भएको छ।
 
रिपोर्टर्स क्लब नेपालमा नेपाल बैदेशिक रोजगार मेडिकल एसोसिएसन र नेपाल मेडिकल व्यवसायी संघले संयूक्त पत्रकार सम्मेलन गरेर गाम्का र वायोमेट्रिकको नाममा जारी सिण्डिकेट अन्त्यको लागि दुई संस्था एक भएको घोषणा गरेका हुन्।

नेपाल बैदेशिक राजेगार मेडिकल एसोसिएसनका निवर्तमान अध्यक्ष खड्ग बहादुर श्रेष्ठले निजी क्षेत्रलाई स्वतन्त्र भएर काम गर्ने वातावरण मिलाउनको लागि सरकारसँग माग गरेका छन्।

बैदेशिक रोजगारमा जाने नेपालीको स्वास्थ्य परिक्षणको लागि दिइएको निजि क्षेत्रको भूमिकामा सरकारले ओभरट्याक गरेको उनको आरोप छ। कोरिया र ईजरायलमा जाने कामदारको स्वास्थ्य परीक्षण सरकार आँफैले गरेको भन्दै नीजि क्षेत्रलाई  खुल्ला अर्थतन्त्रको नाराको घेरामा राखेको पनि उनको आरोप थियो।

त्यस्तै नेपाल मेडिकल व्यवसायी संघ निवर्तमान अध्यक्ष सिताराम रेग्मीले गाम्का र वायोमेट्रिकको नाममा रहेको सिण्डिकेट तत्काल अन्त्य हुने बताएका छन्। उनले यो प्रकारको सिण्डिकेटले प्रत्यक्ष रुपमा १० हजार मानिस प्रभावित बताए।

दुई संस्था नेपाल बैदेशिक राजेगार मेडिकल एसोसिएसन र नेपाल मेडिकल व्यवसायी संघबीच एकतापछि बनेको ‘नेपाल बैदेशिक रोजगार मेडिकल व्यवसायी संघ’ले सिण्डिकेटको अन्त्यको लागि डटेर सामना गर्ने बताएको छ। एकीकृत संस्थाको कार्यकारी अध्यक्षमा दुवै संस्थाका अध्यक्ष रहने आयोजकले जनाएको छ।
