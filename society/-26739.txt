'सरकारी होइन, तरकारी जागिर'

विजयप्रसाद मिश्र


सिरहा । तीनबर्ष अघिसम्म विहान ८ बजेसम्म कसैले उठाउने आँट नगर्ने सिरहा जिल्ला भगवानपुर गाउँपालिका १ मुहसरी टोलका ४५ बर्षिय रामविलास सदा हिजो आज बिहान ४ बजे नै उठ्छन। पहिलेभन्दा ४ घण्टा अघि नै उठने बानी उनलाई तरकारी खेतीगर्न थालेपछि लागेको हो।

विहान सबेरै उठेर कोदालो टिपेर एकैचोटी आफूले लगाएको तरकारी बारीमा पुग्ने उनको दिनचार्य बनेको छ। उनी मात्र होइन, मुसहर टोलका १० परिवार अहिले ४ बजे नै उठ्न थालेका छन्। तरकारी खेतीबाट सोचेभन्दा बढी आम्दानी हुनथालेपछि उनीहरुको विहानै उठ्ने बानी परेको हो।
सदा भन्छन्, म विहानै खेतीमागएर तरकारीको लागि कियारी बनाउने, गोडमेल गर्ने काम गर्दछु।

विहान २ घण्टा सधैं खेतमा कामगर्ने उनको दैनिकि बनेको छ। तरकारी खेतीगर्न उनीमात्र होइन उनको टोलका सबै सदाहरुको आफ्नो जग्गा भने छैन। सबैले जग्गा करारमा लिएर तरकारी खेती गरिरहेका छन्।

तीनबर्ष अघि केयर नेपाल र राष्ट्रिय कृषक समुह महासंघले नेपालले ४ विघा जग्गा भाडामा लिएर ४० सदा परिवारलाई तरकारी खेतीगर्न उपलब्ध गराएको छ। मजदुरी र माटो काट्ने मूख्य पेशा भएका सदा समुदायका मानिसहरुले शुरुमा तरकारी खेतीगर्न मानेका थिएनन्। उनीहरुलाई गैरसरकारी संस्थाले जग्गा पनि उपलब्ध गराउने र तरकारी खेतीगर्ने सीप र मल, बीऊ पनि दिने भएपछि खेतीगर्न राजी भएका हुन्। तरकारीबाट आम्दानी हुनथाले पछि ४० घर मध्ये १० घरले आफूले छुट्टै थप जग्गा भाडामा लिएर तरकारी खेती गर्न थालेका छन्।

५ देखि १० किलोसम्मको मुला उत्पादन गरेर सिरहामा चर्र्तित भएका राम विलास सदा अहिले उनको क्षेत्रकै सीपालु कृषकको रुपमा दरिएका छन्। उनले आफ्नो बारीमा मुला, भाण्टा, आलु, टमाटर, साग, कोवी लगाएका छन्। १० कठ्ठामा गरेको  तरकारी खेतीबाट उनले बार्षिक ३ लाख रुपैयाँसम्म कमाई गरेको बताए। उनका अनुसार सदा समुदाय मात्र होइन गाउँका अन्य जातिका मानिसहरु पनि तरकारी खेतीबाट उनले गरेको आम्दानी देखेर आफै गर्न हौसिएका छन् । गाउँकै संजय यादवले उनले गरेको उन्नतीबाट देखासेखीगर्दै पहिले धान खेतीगर्ने १ विघा जग्गामा तरकारी खेती लगाएका छन्।

तरकारी खेतीबाट भएको आम्दानीबाट उनले छोराछोरी पठाउने, घरखर्च टार्ने र घरमै बाख्रा, भैसी, गाई पालेका छन् । एउटा कृषकको घर आगनमा प्रायः देखिने गरेको गाई भैसी र खसी उनको घरमा देखिन्छ । उनी साच्चिकै कृषक भएका छन् । आफ्नो अनुभूति सुनाउँदै उनले भने ‘दुई बर्ष अघि जिल्ला कृषिविकास कार्यालयमा कृषकको रुपमा तालिम लिन जाँदा अन्य सबै किसानहरु सुकिलामुकिला देखेर असजिलो लागेको थियो ।’  आफूले तरकारी खेतीमा गरेको प्रगती देखेर तालिमका सहजकर्तहरुले प्रशंसा गर्न थालेपछि अन्य सहभागीले उनको तरकारी खेतीको बारेमा सोधखोज गर्न थालेपछि बल्ल सदामा उनी किसान नै भइसकेको अनुभुति भएको थियो।

विहान ४ बजेबाट खेतमा जाने बानी परेका सदा राती  ११ बजे अघि कहिल्यै सुत्दैनन् । उनी  जहिले पनि भोली खेतमा गएर के के गर्ने भनेर राती सुत्नु अघि नै योजना बनाई सकेका हुन्छन् । उनको सफलतामा श्रीमतीले साथदिएको सदाको तर्क छ । सदा बस्तीका १० परिवारले उनले भने जस्तै कामगर्न थालेका छन् । उनी भन्छन्, ‘सोच म बनाउँछु र त्यसलाई मेरो श्रीमतीले पुरा गर्दछिन् ।’

उनको तर्क छ, ‘किसान हुनुहुन्छ त महिलापुरुषमिलेर कामगर्न आवश्यक छ ।’ उनको टोलकी रामबती सदा भन्छिन्, आम्दानी देखेर मैले पनि रामविलास सदाकै अनुसार तरकारी खेतीमाध्यान दिएको छु । स्थानीय लरुबती सदाले प्रगती गर्न रामविलास सदा जस्तो मिहिनेत गर्नुपर्ने बताइन् ।

राष्ट्रिय कृषक समुह महासंघले सिरहा जिल्लामा संचालन गरेको खाद्य अधिकार परियोजनाका सहजकर्ता टिकाराम विश्वकर्माका अनुसार महासंघले भगवानपुरको सदा टोलका मानिसहरुलाई भेला गरेर कृषक समुहको संस्थागत विकासमा टेवा पु¥याएको छ। रामविलास भन्छन्, ‘तुकमा जोताइयो भने र तुकमै रोपियो भने दुई बाली तराकारी लगाउन सकिन्छ ।’ गाउँका सबै परिवारले करार खेती शुरु गरेपछि जिल्ला कृषि विकास कार्यालय सिरहाले सदा सुमुदायमा १० परिवारलाई भैसीको पाडी र बाख्रा वितरण गरेको छ।

रामविलासका अनुसार उनी आफूलाई सानै उमेरदेखि यो माटोमा केही गरौं भन्ने भावना बोकेर हिडेका थिए। अहिले मोटोबाट आम्दानी लिइरहेका छन्। नेपाल सरकारले पारित गरेको जग्गाको करार ऐन २०७१ को नीति नियमहरु कार्यान्वयन गराएर यसप्रति दलित, गरिबको पहुँच बढाउन आवश्यक रहेको छ।

सानो समुदायमा भएपनि राष्ट्रिय कृषक समुहमहासंघ र केयर नेपालको सहयोगमा पाएको जग्गाबाट सबै खर्च कटाएर, प्रतिकठ्ठा ५ हजारदेखि २५ हजार रुपैयाँसम्म एउटा सिजनमा  आम्दानी गर्दै छन् । उनका अनुसार लिबर्ड नामक संस्थाले ४ विघामा पानी पटाउन बोरिंगमा सोलरपावर जोडिदिए पछि उत्पादन बढेर आम्दानी दोब्बर भएको छ।

अनुगमन गर्न आउने जोकोहीलाई उनले भन्ने गरेका छन्, ‘मेरो सरकारी जागिर छैन, तरकारी जागिर छ।’
