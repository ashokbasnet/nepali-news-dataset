सञ्चार कर्मचारीमाथि अज्ञात समूहद्वारा कुटपिट

मंगलबारे । इलामको चियाबारी एफएममा कार्यरत दुईजना कर्मचारीलाई गएराति अज्ञात समूहले कुटपिट गरेका छन्।

बुधबार राति करिब १० बजे रेडियो बन्द गरेर कोठातर्फ जाँदै गर्दा प्राविधिक प्रकाश न्यौपाने र बजार व्यवस्थापक कृष्ण पाठकलाई अज्ञात समूहले आक्रमण गरेको हो।

कुटपिटमा परी कृष्ण पाठक भने गम्भीर रहेको पारिवारिक स्रोतले जानकारी दिएको छ। उनको टाउको, हात र खुट्टामा चोट लागेको छ। प्रकाशको अवस्था भने सामान्य रहेको बताइएको छ।

उनहरुको हाल इलाम अस्पतालमा उपचार भइरहेको छ। घटनाका विषयमा गम्भीर भएर लाग्न प्रशासनलाई रेडियोले ध्यानाकर्षण गराएको छ।

स्टेशन म्यानेजर प्रेम अधिकारीले यो घटनाले जिल्लामा सञ्चारकर्मी असुरक्षित रहेको पुष्टि भएको भन्दै गम्भीरतापूर्वक लाग्न प्रशासनलाई अनुरोध गरेका छन्। रासस
