देश हुँदै संसारसम्म हल्लाउने ८ नेपाली महिला

काठमाडौँ । आज मार्च ८ अर्थात अन्तर्राष्ट्रिय महिला दिवस, नेपालमा पनि विभिन्न कार्यक्रम गरी यो दिवस मनाइँदै छ। आज महिला अधिकारका क्षेत्रमा काम गर्ने विभिन्न संघसंस्थाले विभिन्न कार्यक्रम गरी यो दिवस मनाउँदै छन्।

नारी मुक्ति आन्दोलनकी प्रणेता क्लारा जेट्कीनले सन् १९११ मार्च ८ मा महिला कामचारमाथि भएको श्रम शोषण विरुद्ध बुलन्द आवाज उद्घोष गरेको दिनको सम्झनामा यो दिवस मनाउदै आइएको छ।

नेपालमा पनि पछिल्लो समय विभिन्न क्षेत्रमा महिलाको पहुँच बढ्दै गएको छ। राजनीतिकदेखि विभिन्न उच्च निकायसम्म महिलाले सफलता हाँसिल गरेका छन्। आज हामीले पछिल्लो समय चर्चामा रहेका नेपाली महिलाका बारेमा प्रेरणा स्वरुप एक सामाग्री तयार पारेका छौँ ।

१ राष्ट्रपति विद्यादेवी भण्डारी
विद्यादेवी भण्डारी नेपालको पहिलो महिला राष्ट्रपति बनेर चर्चामा रहिन्। गणतन्त्र नेपालको दोस्रो राष्ट्रपतिमा निर्वाचित भएकी भण्डारीको जन्म २०१८ असार ५ गते भोजपुरमा भएको थियो। राष्ट्रपति हुनुअघि उनी एमालेकी उपाध्यक्ष तथा अखिल नेपाल महिला संघकी अध्यक्ष थिइन्। उनलाई विश्व प्रसिद्ध पत्रिका फोब्र्समा पनि सन् २०१६ का शक्तिशाली महिलाको सूचीमा ५२ औँ स्थानमा समेटेको थियो ।

२ सुशीला कार्की
सुशीला कार्की सर्वोच्च अदालतको पहिलो प्रधान न्यायधीस बनेर चर्चामा रहिन्। प्रधानमन्त्री ओली नेतृत्वको पहिलो सरकारको नेतृत्वमा बनेको संवैधानिक परिषद्ले कार्कीलाई सर्वोच्च अदालतको प्रधान न्यायधीसमा सिफारिस् गरेको थियो। कार्की न्यायपालिकामा भ्रष्टाचारविरुद्ध शून्य सहिष्णुताका रुपमा खरो रुपमा प्रस्तुत भइन्। कार्कीविरुद्ध व्यवस्थापिका संसद्मा महाअभियोगको प्रस्ताव समेत दर्ता गरेको थियो। तर चौतर्फी विरोध भएपछि उक्त अभियोग फिर्ता लिइएको थियो।

३ ओनसरी घर्ती
ओनसरी घर्ती व्यवस्थापिका संसदको पहिलो महिला सभामुख बनेर चर्चा आइन्। सभामुख हुनुपूर्व घर्तीले माओवादी जनयुद्धका क्रममा जनमुक्ति सेनामा केही समय विताएकी थिइन्। माओवादी केन्द्रका तर्फबाट जनजातिको प्रतिनिधित्व गरीरहेकी उनी अहिले संघीय संसद्की सदस्य छिन्।

४ अनुराधा कोइराला
समाजसेवीबाट चर्चामा रहेकी अनुराधा कोइराला प्रथम महिला प्रदेश प्रमुख समेत हुन्। नेपाली काँग्रेसमा प्रवेश गरेको गरेको छोटो समयमै उनी प्रदेश नम्बर ३ को प्रदेश प्रमुख बनेकी हुन्। माइती नेपाल नामक संस्थामा संलग्न रहेर बेचिएका महिलाको उद्धार तथा संरक्षणमा काम गर्दै आएकी अनुराधाले सन् २०१० मा सीएनएन हिरो अवार्ड समेत जितेकी थिइन्। उनको जन्म सन् १९४९ अप्रिल १४ मा भएको हो। लामो समय समाजिक सेवामा विताएकी कोइराला पछिल्लो समय राजनीतिमा होमिएकी हुन्।

५ पुष्पा बस्नेत
बेसाहारा बालबालिकाकी आमा बनेर उनीहरुको संरक्षणमा अफ्नो जीवन समर्पण गरेकी समाजसेवी पुष्पा बस्नेतको नाम पनि चर्चित र प्रेरणादायी छ। कुनै समय कोठा भाडा तिर्न नसक्ने अवस्था समेत रहेको पुष्पाको प्रारम्भिक बालबालिका केन्द्रका नाममा करोडौँ सम्पत्ती छ। उनको कामबाट प्रभावित भएर सन् २०१२ मा उनलाई सीएनएन हिरो समेत घोषित गरियो। त्यसपछि उनले राष्ट्रपतिको हातबाट गोरखा दक्षिणबाहु पुरस्कार समेत प्रदान गरिएको थियो। अहिले उनको संस्थाले सयभन्दा बढी बालबालिकालाई संरक्षण दिदै आएको छ।
 
६ जोली अमात्य  
नेपाली चेली जोली अमात्य पछिल्लो समय नेपालमा मात्र हैन विदेशमा पनि चर्चामा रहिन्। उनी संयुक्त राष्ट्रसंको युथ एसेम्बलीमा सामेल हुने पहिलो नेपाली महिला हुन्। राष्ट्रसंघको सबैभन्दा ठूलो युवा सम्मेलनका रुपमा चर्चित रहेको यो सम्मेलनले विश्वभरका युवाहरुको नेतृत्व गर्दै आएको छ। नेपाली चेली अमात्यले  एसेम्बलीको अध्यक्ष बनेर नेपाल र नेपालीको शीर उचो बनाउने काम गरिन्। उनले उक्त सम्मेलनका क्रममा गरेका चोटिला भाषणले धेरैको मन जितेको थियो।

उनको कामबाट प्रभावित भएर सन् २०१५ मा उनलाई ग्लोबल कनेक्सन फर वुमन फाउन्डेसन न्यूयोर्कले ग्लोबल लिडर अचिभमेन्ट अर्वार्ड समेत प्रदान गरेको थियो।  

७ मिरा राई
नेपाली अल्ट्रा धाविका मिरा राई पनि निकै चर्चित छिन्। उनले सन् २०१७ का लागि नेशनल जियोग्राफीले सार्वजनिक गरेको वर्षकै साहसी व्यक्ति 'एड्भेन्चर अफ द इयर' को अर्वाड समेत जितिन्। माओवादी लडाकुका रुपमा अयोग्य ठहरीएकी मिरा को सहास र मेहनतकै कारण विश्वकै च्याम्पिन बनिन्।

२०७० चैन ९ गते अल्ट्रा रेसमा प्रवेश गरेकी मिरा हिमालयन आउटडोर फेस्टिबलमा दौडिएकी थिइन्। उनी ५० किमीको दौडमा प्रथम भएकी थिइन्। त्यही सफलतालाई पछ्याउँदै गएकी मिरा अन्तते विश्व च्याम्पियन बनेर नेपाल र नेपालीको शीर उचो पार्ने काम गरिन्।

८ यामकुमारी खतिवडा
निजामती सेवाबाट सचिवमा पुगेकी महिला पात्र हुन् यामकुमारी खतिवडा । यसअघि राष्ट्रिय सूचना आयोगमा कार्यरत रहेकी खतिवडा हाल उद्योग सचिव छिन्। निजामती सेवाबाट सचीवसम्म बनेकी उनले उद्योग प्रवद्र्धन को विकासमा सक्रिय छिन्।  ओखलढुंगाको हर्कपुरमा जन्मिएकी खतिवडाले गाउँमा मावीस्तरसम्मको शिक्षा हाँसिल गरेकी थिइन्। त्यसपछि उच्च शिक्षाका लागि २०४४ सालमा काठमाडौँ आएकी खतिवडाले पद्यमकन्या क्याम्पसबाट बिएसम्मको अध्ययन पुरा गरिन्। जागिर खाने रहर जागेपछि उनले पहिलो पटक २०४९ सालमा संसद् समुहबाट शाखा अधिकृतमा नाम निकाल्न सफल बनेकी थिइन्। त्यहीबाट उनको निजामति यात्रा सुरु भएको थियो।
