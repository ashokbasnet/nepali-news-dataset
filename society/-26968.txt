जहाँ पुरुषलाई २५ प्रतिशत आरक्षण छ 

काठमाडौं। नेपालमा राज्यका निर्वाचित निकायहरुमा महिलाको प्रतिनिधित्व बृद्धिका लागि ३३ प्रतिशत आरक्षणको व्यवस्था छ। यहि व्यवस्थाका कारण पछिल्लो समयमा राज्यका निर्वाचित निकायमा महिलाको प्रतिनिधित्वमा उल्लेख्य रुपमा बृद्धि भएको छ। केन्द्रीय तथा प्रादेशिक संसद तथा स्थानीय तहमा महिलाको प्रतिनिधित्व बृद्धि हुनुमा यही आरक्षणले राजनीतिक दलहरुलाई बाध्य बनाएको हो भन्दा फरक पर्दैन।  

तर नेपालमा एउटा संस्था छ जहाँ पुरुषका लागि २५ प्रतिशत प्रतिनिधित्वको ग्यारेण्टी गरिएको छ। मुलुकको सवैभन्दा ठूलो श्रमिक संगठन, नेपाल ट्रेड युनियन महासंघ (जिफन्ट)ले आफ्नो संगठनको महिला केन्द्रित कार्यक्रमहरुमा २५ प्रतिशत पुरुषको अनिवार्य प्रतिनिधित्वको नीतिगत व्यवस्था गरेको छ। 

अन्तर्राष्ट्रिय श्रमिक महिला दिवसको अवसर पारेर जिफन्टले राजधानीमा आयोजना गरेको सातौं श्रमिक राष्ट्रिय महिला सम्मेलनका २ सय ४८ सहभागी मध्ये एक तिहाई पुरुष प्रतिनिधि थिए। महिला केन्द्रित कार्यक्रमका प्रतिनिधि मध्ये हरेक तेश्रो व्यक्ति पुरुष हुनुपर्ने नीति भएका कारण पछिल्लो समयमा पुरुष प्रतिनिधित्व झण्डै एक तिहाई पुृगेको छ।

बिहीबार आयोजित महिला सम्मेलनका प्रतिनिधि पुरुषले महिलाको अधिकार स्थापित गर्न आगामी दिनमा गर्नुपर्ने कामका बारेमा आफ्नो धारणा राखेका थिए।

‘अल्पसंख्यक हुँदा कस्तो  अनुभूति हुँदो रहेछ भन्ने अनुभूति गराउन हामीले जिफन्टले आयोजना गर्ने महिला सम्वन्धि कार्यक्रममा महिला ७५ प्रतिशत र पुरुष २५ प्रतिशत प्रतिनिधि बनाउने विधि अवलम्वन गरेका हौं,’ प्रधानमन्त्री केपी शर्मा ओलीका प्रमुख राजनीतिक  सल्लाहकार समेत रहेका जिफन्ट अध्यक्ष विष्णु रिमालले भने, ‘यसले पुरुषमा महिलाका विषयलाई हेर्ने दृष्टिकोणमा समेत परिवर्तन गर्न सहयोग गरेको छ।’

उनले धेरै संस्थाले महिलाको प्रतिनिधित्वको विषयलाई गहनाको रुपमा मात्र अवलम्वन गरेको भन्दै जिफन्टले महिलालाई गहना मात्र नबनाएको बताए। 

महिलाका मुद्दालाई पुरुषले पनि उत्तिकै चासोका साथ बुझ्न आवश्यक रहेको धारणाका साथ १० बर्ष अघि देखि नै अवलम्वन गरिएको यो नीतिले सफलता प्राप्त गर्दै गएको छ। जिफन्ट महासचिव विष्णु लम्सालले नीतिनिर्माण तहमा पुरुषको बोलवाला रहेको अवस्थामा सुरु गरिएको बताए।
