बामपन्थी सरकार महिलाले बनाएको दाबी 

काठमाडौं। महिला नेतृहरुले वर्तमान बामपन्थी सरकार महिलाका कारणले बनेको जिकिर गरेका छन्। १०८ औँ अन्तर्राष्ट्रिय श्रमिक महिला दिवसको उपलक्ष्यमा बिहीबार काठमाडौँमा आयोजित ¥याली तथा कोणसभालाई सम्बोधन गर्दै उक्त कुरा बताएका हुन्।

एमाले, माओवादी केन्द्र, राष्ट्रिय जनमोर्चा निकट महिला संगठनका नेतृ, बुद्धिजिवी, अधिकारकर्मीलगायत कार्यक्रममा सहभागी भएका थिए।
नेकपा एमालेको पोलिटब्युरो सदस्य तथा पूर्व उर्जा मन्त्री राधा ज्ञवालीले बाम दलहरुलाई जिताउने मतदाता अधिकांश महिला भएको उल्लेख गरिन्। 

नेतृ ज्ञवालीले संविधानले सामन्ती कानुनलाई खारेज गरे पनि पुरुषप्रधान सोच अझै नहटेको बताइन्। उनले त्यसैको परिणाम स्वरुप केन्द्रमा ५ जना महिलामात्र प्रत्यक्षबाट निर्वाचित भएको जिकीर गर्दै स्थानीय निकायको उपमेयर तथा उपाध्यक्ष पदमा ९३ प्रतिशत र ७ प्रतिशत मात्र प्रमुखमा निर्वाचित भएको जानकारी गराइन्।  

अनेमसँघ (क्रान्तिकारी)की अध्यक्ष तथा सांसद अमृता थापा मगरले कोणसभालाई सम्बोधन गर्दै बाम गठबन्धन सरकारमा पनि महिलाले नालापानीको राष्ट्रियताको लडाइमा झैं महत्वपूर्ण भूमिका निर्वाह गरेको बताइन्। 

उनले नेपाली महिलाले हासिल गरेको उपलब्ध गुम्न सक्ने भएकोले सबै तह र तप्काका महिला त्यसको रक्षाका लागि एकजुट हुन आवश्यक रहेको बताइन्।
