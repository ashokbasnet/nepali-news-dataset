यातनापीडितले पाए पाँच बर्षपछि क्षतिपूर्ति

नेपालगन्ज । प्रहरी हिरासतमा यातना पाएका दुई यातनापीडितले मुद्दा लडेको पाँच वर्षपछि क्षतिपूर्ति पाएका छन् । बर्दिया मोतिपुरकी हरकली पुन र बाँके बेलासपुरका निजामुद्धीन शेषले जिल्ला प्रशासन कार्यालय, बाँकेबाट क्षतिपूर्ति पाएका हुन् ।

एक कार्यक्रमकाबीच बाँकेका प्रमुख जिल्ला अधिकारी रविलाल पन्थले क्षतिपूर्ति वापत पुनलाई ५१ हजार र शेषलाई ९५ हजार रुपैयाँको चेक हस्तान्तरण गरेका थिए । क्षतिपूर्ति रकम माग गर्दै यातनापीडित पुनले २०७२ फागुन ९ गते र शेषले २०७२ पुस २० गते जिल्ला प्रशासन कार्यालय, बाँकेमा निवेदन दर्ता गरेका थिए।

पुनको मुद्दा पुनरावेदन अदालत नेपालगञ्जमा २०७० माघ २ गते दर्ता गराएकोमा अदालतले २०७२ असार २३ मा बाँके जिल्ला अदालतकै फैसलालाई सदर गरेको पीडितको पक्षबाट मुद्दा लडेका एडभोकेसी फोरमका क्षेत्रीय संयोजक अधिवक्ता वसन्त गौतमले बताए ।

उनले शेषको मुद्दामा ०७२ भदौ १५ गते पुनरावेदन अदालत नेपालगञ्जले बाँके जिल्ला अदालतबाट ०७० जेठ १९ गते गरेको फैसलालाई सदर गरेको जानकारी दिए ।
