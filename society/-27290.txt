सडक निर्माणका क्रममा माटोको ढिस्कोले पुरिएर मृत्यु

बैतडी । माटोको ढिस्कोले पुरिएर बैतडीमा एक स्काभेटर सह-चालकको मृत्यु भएको छ।

मृत्यु हुनेमा बाँकेको कोहलपुर, रैनाखोलाका १९ वर्षीय भानुभक्त श्रेष्ठ रहेका जिल्ला प्रहरी कार्यालय बैतडीले जनाएको छ।

गए राति दशरथचन्द नगरपालिका–२ हल्लेक–कुणीभिटा ग्रामीण सडक निर्माण गरिरहेका बेला एक्कासि माथिबाट खसेको माटोको ढिस्कोमा पुरिएर श्रेष्ठको घटनास्थलमा नै मृत्यु भएको हो।

प्रहरीको टोली अहिले घटनास्थलतर्फ गएको छ। प्रतिघण्टाको हिसाबले पारिश्रमिक पाइने भएकाले राति पनि सडक निर्माणको काम गरेको हुनसक्ने प्रहरीले जनाएको छ। स्काभेटर प्यूठान झुमितका २९ वर्षीय डम्बर नगरकोटी स्काभेटर चलाइरहेका थिए। रासस
