'उपसभामुखको निर्वाचन चैत्र २ गते हुने'

काठमाडौँ। आगामी चैत्र २ गते शुक्रबार उपसभामुखको निर्वाचन हुने भएको छ। सभामुख कृष्णबहादुर महराले आईतबार बसेको प्रतिनिधिसभा बैठकमा उपसभामुखको निर्वाचन आगामी चैत्र २ गते शुक्रबार अपरान्ह १ बजेका लागि तय गरिएको जानकारी गराएका हुन्।

त्यस अवसरमा उनले उपसभामुख निर्वाचनको कार्यतालिका सार्वजनिक गर्न पनि संघीय संसद सचिवालयका महासचिव मनोहरप्रसाद भट्टराईलाई निर्देशन दिए। प्रतिनिधिसभा अन्तरिम कार्यविधि, २०७४ को दफा ७ बमोजिम उपसभामुखको निर्वाचन कार्यतालिका तय गरिएको हो।

गत शनिवार माओवादी केन्द्रका नेता कृष्णबहादुर महरा सभामुखमा निर्विरोध निर्वाचित भएका थिए। बामगठबन्धनबीचको सहमति अनुसार उपसभामुखमा एमालेले उम्मेदवारी दिनेछ। यता, प्रमुख प्रतिपक्ष नेपाली काँग्रेसले पनि उपसभामुख आफ्नो दलले पाउनुपर्ने दावी गर्दै आएको छ।
