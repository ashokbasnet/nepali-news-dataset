वैदेशिक रोजगारको ठगी नियन्त्रण गर्न निर्देशन

काठमाडौँ। गृहमन्त्री रामबहादुर थापाले वैदेशिक रोजगारदाता संस्थाले कामदारमाथि गरिरहेको ठगी तथा शोषण रोक्नका कडा कदम चाल्न वैदेशिक रोजगार विभागलाई निर्देशन दिएका छन्।

विभागका महानिर्देशक भुवनप्रसाद आचार्यलाई आज मन्त्रालयमा बोलाएर मन्त्री थापाले विदेश जाने कामदारबाट तोकिएकोभन्दा बढी रकम असुल्ने, भनेअनुसारको काम र तलब नपाउने जस्ता समस्याले धेरै युवा पीडित भएको गुनासो आएकाले यस्तो कार्यमा संलग्न वैदेशिक रोजगार संस्थालाई कारबाहीको दायरामा ल्याउन विभागलाई निर्देशन दिएका छन्।

पीडितले विभागमा दिएको उजुरीमा भएको ढिलासुस्ती हटाउन र तत्काल कारबाहीको प्रक्रिया अगाडि बढाउन पनि उहाँले महानिर्देशक आचार्यलाई आग्रह गरे। मन्त्री थापाले विभागका साथै अब प्रहरीका तर्फबाट पनि वैदेशिक रोजगारीमा भएका ठगीबारे अनुसन्धान प्रक्रिया अगाडि बढाउन लागिएको जानकारी दिए।
