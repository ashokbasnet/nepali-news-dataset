आफूले चाहेको कर्ममा विजय  

वियज राजभण्डारी। 
                                
                                        
                         काठमाडाैंं। सन् १९७९ मा मात्र २३ वर्षका थिए विजय राजभण्डारी। र २३ वर्षमै उनी सिलिभ इन्जिनीयर भइसकेका थिए। काठमाडाैको रैथाने नेवार परिवारमा जन्मिएका राजभण्डारी त्यतिबेलासम्म राजधानी बाहिरको नेपाललाई खासै नजिकबाट नियालेका थिएनन्। 

इन्जिनियरीङ गरिसकेपछि कामको जोहो आवश्यक थियो। उनी पनि काम खोज्ने क्रममा उनको दिन बित्न थाल्यो। एक दिन युनिसेफले केही इन्जिनियर माग गरेको कसैले उनलाई सुनायो। यो थाहा पाएपछि उनले युनिसेफमा जागिर खानका लागि निवेदन दिए। नभन्दै उनको नाम निस्कियो पनि। 

काठमाडौं बाहिर नगएका, उमेरले पनि त्यति परिपक्व नभएका र काठमाडाैंमा  जन्मिएका विजयले जागिरका लागि पश्चिम नेपालका दुर्गम ठाउँ जानुपर्ने भयो। उनको पहिलो पोस्टिङ नै रुकुम जिल्लाको चौरजहारीमा भयो। 

नामै नसुनेको ठाउँमा आफ्नो पोस्टिङ भएपछि उनले यो ठाउँ कहाँ पर्छ भन्ने जान्न खोजे। घर पुुगेर उनले नेपालको नक्सा नियाले। नक्सा हेरेपछि उनलाई के कुरामा खुशी भयो भने चौरजहारीमा जहाज जाने रहेछ। ‘अहिले पनि रुकुम निकै पछाडि परेको जिल्लामध्येमा पर्छ,’ राजभण्डारीले भने, ‘त्यो बेला कस्तो थिया होला तपाइँ अनुमान लगाउन सक्नुहुन्छ।’

पहिलो जागिर, पहिलो नियुक्ति भएको ठाउँ। उनी जानै पर्ने थियो । त्यसैले उनी हवाईजहाज चढेर नेपालगंज पुगे। नेपालगंजमा युनिसेफको क्षेत्रीय कार्यालय थियो। त्यहाँ डेढ महिनाको तालिम सकेर उनी हवाइजहाजबाटै रुकुम पुगे। 

काठमाडौंको सम्पन्न परिवारमा जन्मे हुर्केका विजयलाई रुकुममा अभ्यस्त हुन निकै समस्या भयो। ‘न खाने पानी, न शौचालय,’ उनले भने, ‘तर म कहिल्यै पनि विचलित भइन र आफ्नो जिम्मेवारी इमान्दारितापूर्वक निर्वाह गरिरहेँ।’

मुलुककै विकटमध्येको एक रुकुम, जाजरकोटलगायतका जिल्लाहरु घुम्दा उनले नेपाल र नेपालीको वास्तविक जीवनलिला नजिकबाट देखे। यथार्थ तर दारुण चित्र त्यहाँको समाजमा पाए उनले। 

प्राकृतिक रुपमा ती जिल्लाहरु सम्पन्न भएपनि अभाव र गरिबीका कारण त्यहाका नागरिक पिल्सिएका थिए। दुःखको जिन्दगी बाँच्न विवश थिए त्यहाँका मानिस। त्यहाँको मानिसको विवशतालाई टुलुटुलु हेर्न बाध्य थिए उनी। यस्ता अनेकन दृश्य आफ्नो रुकुमलगायतका जिल्लाहरुको बसाइमा उनले अनुभव गरेका थिए। दुई छाक टार्न र एकसरो जिउ ढाक्नसमेत नेपालीले कति सास्ती खेप्नु परेको छ! यसले उनलाई बेलाबेलामा झकझकाइ रहन्थ्यो। 

‘यदि नेपाल हेर्न मन भए तपाइँ राजधानी बाहिर जानुपर्छ,’ विजय भन्छन्, ‘काठमाडौंका केही सुकिलामुकिला सडक र मानिसलाई हेरेर मात्रै नेपाल देखिँदैन्। वास्तविक नेपालको स्वरुप त्यस्ता विकट जिल्लाहरुमा देखिन्छ।’

त्यसो त विजय रुकुम जाजरकोट मात्रै बसेनन्। जागिरको सिलसिलामा धेरै देश घुमे। युगाण्डा, जिम्बाबे, पाकिस्तान, उत्तर कोरिया, काजिकस्तान, थाइल्याण्ड र भारतलगायतका देशमा पनि काम गरे। यसरी उनले लामो समय आफूलाई आफ्नो काममा समर्पित  गरे।
दुई वर्ष अगाडि मात्रै आफ्नो पेशाबाट अवकाश पाएका छन्। 

जागिरका क्रममा आफूले देखेका भोगेका र अनुभव गरेका कुरालाई आधार बनाएर उनी यतिबेला समाजसेवामा संलग्न भएका छन्। उनले युगाण्डाको गृहयुद्धदेखि बिहारमा सुशासनकाे कमीसम्म नियालेका छन्। तर, चाहँदादेखि ती सबै कुराबाट मुक्ति पाउन सकिन्छ भन्ने कुरा पनि उनले बुझेका छन्। कसरी बिहार फेरियो, युगाण्डाले कसरी आफूलाई परिवर्तन गर्यो भन्ने देखेका उनले नेपाल पनि अब आर्थिक समृद्धिको बाटोतर्फ अग्रसर भएको अनुभव गरेका छन्। कुरा गर्ने र काम नगर्ने प्रवृत्तिबाट अब मुलुकले मुक्ति पाउने उनको विश्वास छ। 

मुलुक संघीयतामा गएपछि स्थानीय तहको समस्या समाधान गर्न सजिलो हुने उनको बुझाइ छ। विजयको भनाइ छ, ‘सरकारले सम्बन्धित विज्ञको समूह बनाएर त्यसबाट लाभ लिनसक्नुपर्छ। हाम्रो मुलुकमा धेरै विज्ञहरु हुनुहुन्छ । उहाँहरुको विज्ञतालाई सरकारले कसरी उपयोग गर्ने भन्ने विषयमा ध्यान दिनु आवश्यक छ,’ उनले भने ।
समाजसेवाको यात्रा

सन् २०१६ मा युनिसेफकाे कन्ट्री रिप्रजेन्टेटिभबाट अवकाश पाएका विजय राजभण्डारीलाई समाजसेवामा रमाउने मन थियो। त्यसो त नेपालमा समाजसेवाका नाममा खोलिएका हजारौं संघ संस्था छन् । तर, उनी वास्तविक मनबाट समाजसेवामा रमाउन चाहन्थे। त्यसैले उनी त्यस्तो संस्थाको खोजीमा थिए, जसले आफ्नो मुलमत्र समाजसेवालाई नै बनाएको होस्। 

एक दिन फेसबुक चलाउँदै गर्दा उनले हेल्प नेपालको अफिसियल पेज फेला पारे। हेल्प नेपालको वेबसाइट पनि भिजिट गरे। हेल्प नेपालको उद्देश्यले हेरेपछि उनले आफू पनि सो संस्थामा आबद्ध हुन चाहेको भन्दै इमेल पठाए । हेल्प नेपालले उनीसँग बायोडाटा माग्यो। 

केही समय पछि उनलाई हेल्प नेपालको सल्लाहकारमा राख्यो ।  विजय भन्छन्, ‘हेल्प नेपाल यस्तो संस्था हो, जसले डोनेशनबापत आएको सबै रकम जुन प्रयोजनकालागि आएको हो, त्यसैमा खर्च गर्छ।’ 

विजयराज भण्डारीलाई यही कुराले लोभ्यायो र उनी यतिबेला हेल्प नेपालको सल्लाहकार भएर समाजसेवामा सक्रिय रहेका छन् । समाजसेवाका लागि हेल्प नेपालका विभिन्न सेवा कार्यहरुमा उनको सक्रियता र सहयोग रहँदै आएको छ। वास्तवमा विजयले यतिबेला आफूले चाहेको काम गर्न पाएका छन् हेल्प नेपाल नेटवर्कको ब्यानर मार्फत।
