चितवनमा बसको ठक्करबाट साइकलयात्रीको मृत्यु

चितवन । पूर्वी चितवनको रत्ननगर नगरपालिका वडा नं १० स्थित हरिहर मन्दिर चोकमा आज साँझ बसको ठक्करबाट एक साइकलयात्रीको मृत्यु भएको छ ।

नारायणगढबाट भण्डारातर्फ जाँदै गरेको बा ३ ख २३५४ नंम्बरको बसले रत्ननगर– १ का ७४ वर्षीय रेशमबहादुर कार्कीलाई ठक्कर दिँदा उनको मृत्यु भएको जिल्ला प्रहरी कार्यालय, चितवनका प्रहरी नायब उपरीक्षक प्रभुप्रसाद ढकालले जानकारी दिए ।

ठक्करबाट गम्भीर घाइते भएका कार्कीलाई भरतपुर अस्पतालमा ल्याउँदै गर्दा बाटोमै मृत्यु भएको हो । बसको ठक्करबाट अन्य चार जना पैदलयात्रीसमेत घाइते भएका छन् । उनीहरुको भरतपुर अस्पतालमा उपचार भइरहेको छ ।

ठक्कर दिने बसलाई प्रहरीले नियन्त्रणमा लिएको छ । चालक फरार रहेकाले उनको खोजी भइरहेको प्रहरीले जनाएको छ ।रासस
