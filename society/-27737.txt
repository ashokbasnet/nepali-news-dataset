बर्दिवासमा ब्याकलोडर मेसिनको ठक्करबाट वृद्धको मृत्यु

बर्दिवास । महोत्तरी जिल्लाको बर्दिवास नगरपालिका–१ मा ब्याकलोडर मेसिनको ठक्करले घाइते भएका करिब ७० वर्षीय एकजना बेवारिसे वृद्धको मृत्यु भएको छ। 

मङ्गलबार बर्दिवास-१ सिन्धुलीरोडमा ना१क ७१९० नंको ब्याकलोडरले ठक्कर दिँदा घाइते भएका वृद्धको सिन्धुली अस्पतालमा उपचारका क्रममा मृत्यु भएको इलाका प्रहरी कार्यालय बर्दिवासले आज जनाएको हो। 

ब्याकलोडरको ठक्करले घाइते भएका वृद्धलाई बर्दिवासस्थित जनसेवा अस्पतालमा प्रारम्भिक उपचार गरी थप उपचारका लागि काठमाडौँ लैजाँदै गर्दा अवस्था गम्भीर देखिएपछि तत्काल उपचारका लागि सिन्धुली अस्पताल राखिएको थियो। 

सिन्धुली अस्पतालमै उपचारका क्रममा उनको मृत्यु भएको इलाका प्रहरी कार्यालय बर्दिवासका प्रहरी निरीक्षक वासुदेव थापाले  बताए।

वृद्धलाई ठक्कर दिने ब्याकलोडर मेसिन (गाडी) र चालक नियन्त्रणमा राखिएको पनि थापाले बताए।
