जल तथा मौसम सप्ताह मनाउने सरकारको तयारी

काठमाडौं। सरकारले ‘जल तथा मौसम सप्ताह’ मनाउने भएको छ। जल तथा उर्जा आयोगको सचिवालयले विश्व पानी दिवस र विश्व मौसम दिवसको अवसर पारेर आगामी चैत्र ३ गतेदेखि ९ गतेसम्म राष्ट्रव्यापी रुपमा जल तथा मौसम सप्ताह मनाउन लागिएको जनाएको छ। चैत्र ८ गते विश्व पानी दिवस र चैत्र ९ गते विश्व मौसम दिवस मनाउने गरिन्छ।

सोही अवसर पारेर जल तथा मौसम दिवस साताव्यापी रुपमा मनाउन लागिएको सचिवालयका प्रवक्ता माधव बेल्बासेले जानकारी दिए। बिहीबार सिंहदरबारस्थित आयोगको कार्यालयमा पत्रकार सम्मेलन गरी उनले पानीको महत्व र यसको उचित व्यवस्थापनबारे सर्वसाधारणदेखि नीति निर्माता समेतमा चेतना जगाउन जल तथा मौसम दिवस साताव्यापी रुपमा मनाउने निर्णय लिइएको जनाए।

कार्यक्रमलाई सफल बनाउन सचिवालयका सचिव डा. रमेशप्रसाद सिंहको नेतृत्वमा आयोजक समिति समेत गठन गरिएको छ। संयुक्त राष्ट्र संघको आह्वानमा विश्वमा हरेक वर्ष मार्च २२ तारिकका दिन विश्व पानी दिवस र मार्च २३ तारिकका दिन विश्व मौसम दिवस मनाउने गरिन्छ।

यस वर्ष विश्व पानी दिवसको नारा ‘पानीका लागि प्रकृति’ भन्ने तय गरिएको छ भने विश्व मौसम दिवसको नारा ‘मौसमप्रति सचेत रहऔं’ भन्ने तय गरिएको छ। सरकारले विगत नौं वर्षयता विश्व पानी दिवसको अवसर पारेर विभिन्न चेतनामूलक कार्यक्रम संचालन गर्दै आएको छ।
