राष्ट्रपतिलाई चीन र बंगलादेशको बधाई

काठमाडौँ। श्रीमती विद्यादेवी भण्डारीले नेपालको राष्ट्रपतिको पद सम्हालेकोमा चीनका राष्ट्रपति सी चीन फिङले आज बधाई ज्ञापन गरेका छन्।

राष्ट्रपति भण्डारीलाई आज पठाएको सन्देशमा चिनियाँ राष्ट्रपतिले आफ्नो मुलुकले चीन–नेपाल सम्बन्ध सुदृढीकरणलाई अति महत्व दिएको र द्विपक्षीय सम्बन्ध प्रवद्र्धनका निम्ति आफू तत्पर रहेको बताएका छन्। नेपालका लागि चिनियाँ राजदूत यु होङले राष्ट्रपति भण्डारीसँग आज अपराह्न राष्ट्रपति भवनमा शिष्टाचार भेट गरी राष्ट्रपति सीको बधाई सन्देश हस्तान्तरण गरेका थिए। 

बंगलादेशका राष्ट्रपति मोहम्मद अब्दुल हमिदले पनि आजै राष्ट्रपति भण्डारीलाई बधाई सन्देश पठाउँदै पारस्परिक लाभका लागि बंगलादेश–नेपाल सम्बन्धलाई थप प्रगाढ बनाउन राष्ट्रपति भण्डारीसँग निकट सम्पर्कमा रहेर काम गर्ने प्रतिबद्धता व्यक्त गरेका छन्।
