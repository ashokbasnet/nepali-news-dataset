पत्रकारलाई धम्क्याएको प्रति प्रेस युनियनको गम्भीर ध्यानाकर्षण

पोखरा ।  नागरिक दैनिकका संवाददाता छविलाल तिवारीलाई नागरिक दैनिकमा प्रकाशित समाचारको विषयलाई लिएर निर्माण व्यवसायी राजेन्द्र भण्डारीले फोन गरी ज्यानै लिनेसम्म धम्की दिएको घटनाप्रति नेपाल प्रेस युनियनले गम्भीर ध्यानाकर्षण भएको जनाएके छ।

नेपाल प्रेस युनियन पर्वतका अध्यक्ष तथा नागरिक दैनिकका संवाददाता छविलाल तिवारीलाई नागरिक दैनिकमा प्रकाशित समाचारको विषयलाई लिएर निर्माण व्यवसायी राजेन्द्र भण्डारीले फोन गरी ज्यानै लिनेसम्मको भौतिक कारबाहीको धम्की दिएको  थियो।

२०७४ फागुन २० गते नागरिक दैनिकमा प्रकाशित ‘निर्माणाधीन पक्की पुल अलपत्र’ शीर्षक समाचारको विषयलाई लिएर निर्माण व्यवसायी भण्डारीले बिहिवार ९८५१०१०४३३ नम्बरबाट फोन गरि अध्यक्ष तिवारीलाई मारेर फालिदिने भनी धम्क्याएको पत्रकार तिवारीले नै बताएकाथिए।
 
युनियनले निकालेको प्रेस विज्ञप्तीमा भनिएको छ, 'नेपाल प्रेस युनियन पत्रकारलाई दवावमा राख्न दिइने यस्ता धम्कीको घोर भत्सना गर्दछ। प्रेस तथा अभिव्यक्ति स्वतन्त्रतमाथिको हस्तक्षेपको आशयले गरिएका यस्ता हर्कतको कडा शब्दमा निन्दा गर्दै धम्की दिने भण्डारीमाथि तत्काल कानुनी कारबाही गरी पत्रकारलाई निर्वाध र सुरक्षित पत्रकारिता गर्ने वातावरण निर्माण गर्न युनियन सम्बन्धित निकायसँग माग गर्दछ'।
