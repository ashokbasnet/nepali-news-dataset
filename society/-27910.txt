‘स्नेकर म्यान’ सागर : जसले ५ सय बढी सर्प समाते

सबै तस्बिर : अार्यन धिमाल ।
                                
                                        
                        सुशील नेपाल

काठमाडौं। तपाइँलाई सर्पदेखि कत्तिको डर लाग्छ? ‘निकै लाग्छ नि! प्राय सबैको जवाफ यस्तै अाउँछ। अझ सर्पलाई समात्न पर्यो भने, सर्प देख्ने वित्तिकै टाप कस्ने तपाइँ हामी प्राय सर्प समात्ने त कल्पना पनि गर्न सक्दैनौं । तर पाल्पा जिल्लाको अर्गलीका सागर पाण्डेलाई सर्प समात्नु सामान्य कुरा हो। 

सर्प देख्ने वित्तिकै टोक्छ भन्ने जोकोहीलाई २१ वर्षीय सागरको कला देख्दा अचम्म लाग्छ। उनि सर्प समात्ने मात्र होइन। सर्पलाई शरीरका विभिन्न अंगहरुमा खेलाउँछन्। सर्पहरु घाँटीमा बेरेर शरीरको जुनसुकै भागमा खेलाउन खप्पिस छन् उनी।

सर्पसँग आफ्नो सामिप्यता गाँसेका सागरले हालसम्म सामान्य सर्पदेखि सबैभन्दा खतरनाक मानिने किङ कोब्रासम्म गरी ५ सय बढी सर्पहरु समातिसकेका छन्। २१ वर्षिय सागर चिन्ने उपनाम पनि छ –‘सर्प समात्ने मान्छे’ र ‘स्नेकर म्यान’। उनले छोटो समयमै पाल्पा तथा छिमेकी जिल्लामा आफूलाई स्नेकर म्यानको रुपमा चिनाउन सफल भएका छन्।

बहिनीको रक्षाको लागि सर्प समातेँ  

 

सागरले आजभन्दा ६ वर्षअघि पहिलोपटक सर्प समातेका हुन्। त्यो बेला १५ वर्षका थिए उनी। उनको काकाकी छोरी जन्मिएको २-३ दिनमात्र भएको थियो। ‘त्यो बेला बहिनी रहेको कोठामा सर्प पसिरहेको थियो ’उनले भने,–‘म केही नसोची बहिनीलाई सर्पले डस्ने डरले उनको रक्षाको लागि त्यो सर्पलाई समातेँ।’ एकपटक सर्प समातिसकेपछि उनको तन्नेरी जोस बढयो। उनको मनमा मैले सर्प समात्न सक्दो रहेछु भन्ने भान बढ्यो। त्यसपछि भने उनले गाँउघरमा कतै सर्प देख्नासाथ समात्न थाले। 

सागरले यसरी सर्प समात्यो भन्ने गाउँमा ठूलो हल्ला चल्यो। त्यो चर्चा क्रमश गाउँ हुँदै जिल्ला, छिमेकी जिल्लाहरुमा भयो। सागरले पनि आफूले सर्प समात्दा धेरै व्यक्तिको ज्यान बँच्छ भने किन नसमात्ने भनेर सर्पहरु समात्दै गए। उनलाई क्रमश सर्पसम्बन्धी फोनहरु आउँन थाल्यो। उनि छिमेकी जिल्लाहरुसम्म पुुगेर सर्प समात्न थाले। अहिले जिल्लामा मात्र नभएर छिमेकी जिल्लामा कसैको घरमा सर्प पस्या भने सागरलाई फोन आउँछ। 

सुरुमा सबै डराए 
 



सागरले जब सर्प समात्न थाले तब घरका सबै सदस्यहरु डराए। यस्तो काम गर्न हुँदैन भनेर परिवारका सदस्यहरुले सम्झाउन थाले। सर्पले टोकेर ज्यान नै जानसक्छ भन्दै सबैजनाले उनलाई आउँदा दिनमा सर्प नसमात्न आग्रह गर्थे। तर उनले सर्पहरु समातेर घरमा लगेर राख्न थाले। त्यति बेलासम्म उनको चर्चा गाउँमा राम्रैसँग भएको थियो।

उनको घरमा विज्ञान पढेका विद्यार्थीहरु पुग्न थाले। तिनीहरुले यो राम्रो काम हो भन्थे। ‘उहाँहरु आफू सुरक्षित भएर सर्प समात्नुु राम्रो हो, यसबाट धेरै कुराहरु सिक्न पाईन्छ भन्नुहुन्थ्यो’ सागर भन्छन् ‘त्यसपछि सबैजना सकारात्मक हुुनुुभयो।’ उनले राम्रोसँग बुुझेका छन् सर्पलाई केही नगरे त्यसले केही गर्दैन। 

अचम्म : सर्पले १५० बढी पटक टोक्यो तर कहिल्यै अस्पताल जानुपरेन



सागरले हालसम्म आईपुग्दा ५ सय बढी बिभिन्न जातका सर्पहरु समातिसकेका छन् । उनलाई १ सय ५० पटक भन्दा बढी सर्पले टोकेको छ। तर अचम्मको कुरा के छ भने सर्पले टोक्यो भनेर उनि हालसम्म अस्पताल नै जानुपरेको छैन। ‘म आफै अचम्म पर्छु , मानिसहरुलाई विभिन्न रियाक्सनहरु देखाउँछ तर मलाई अहिलेसम्म त्यस्तो केही रियाक्सन देखाएको छैन।

अहिले मलाई एकसय पटक भन्दा बढी सर्पले टोकेको छ, तर मैले कुनै उपचार गराउने गरेको छैन्’–उनी भन्छन्। सर्पले टोकेपछि  घरेलु उपचार पनि गराएको छैनन्। सर्प समात्नका लागि उनीसँग कुनै उपकरण छैन। उनी नाङगो हातले नै सर्प समात्छन्।

सुरुमा मार्थे, अहिले संरक्षणमा लागेको छु 
सुरुवातमा सर्प समातेपछि सबै मिलेर उनी त्यो सर्प मार्थै। अहिले भने उनि सर्पलाई जोगाउने अभियान शुरु गरेका छन्। उनी पाल्पा गुल्मी, स्याङ्जा अर्घाखाँची लगायतका छिमेकी जिल्लाहरुमा समेत पुगेर मानिसको घरभित्र पसेका सर्पहरु समात्ने गरेका छन्। यस आसपासका स्थानीयहरुले उनलाई सर्प समात्न बोलाउने गरेका छन्। उनी अहिले समातेका सर्पहरुका फोटो खिचेर केही नयाँ भए त्यसको अध्ययन गरेर बस्तिदेखी केही टाढा सुरक्षित स्थानमा लगेर सुरक्षित छाडने गरेका छन्।

सिजनमा सर्पसम्बन्धी दैनिक १० फोन 


हिजोआज उनको घरमा सर्प हेर्न दैनिक १०-१५ जना मानिसहरु पुुग्ने गरेका छन्। सबैजना आश्चर्यमा पर्छन उनको कला देखेर। उनी घरमा आउँने व्यक्तिलाई सर्पबारे आफूले जानेका कुराहरु बताउँछन्। गर्मी सिजनमा त उनलाई सर्पसम्बन्धि दैनिक १०-१२ कल फोन आउँछ। जिल्लाभित्रबाट मात्र नभई अन्य जिल्लाहरुबाट समेत मानिसहरु उनलाई फोन गर्छन्। ‘नजिक भए हाम्रो घरमा सर्प पस्यो तपाइँ आउँनुपर्यो , टाढाभए यस्तो सर्प पस्यो के गर्ने होला भन्दै सल्लाह माग्नुहुन्छ ’सागर भन्छन् । उनी सम्भव भएसम्म आफै पुुगेर सर्प समाउँछन् नत्र फोटोहरु पठाउँन लगाउँछन् र त्यसैको आधारमा राय दिन्छन्। 

मेला महोत्सवमा पुुगेर सर्पबारे जानकारी 

उनी विभिन्न जिल्लाका मेला महोत्सव तथा साँस्कृतिक कार्यक्रमहरुमा पुुग्छन्। आफ्नो सर्पको कला प्रस्तुत गर्छन संगै सर्पसम्बन्धि केही जानकारी पनि दिन्छन्। उनी भन्छन् ‘सर्पहरु मार्नु हुँदैन। सर्पहरु पनि एउटा वातावरणमा चाहिने प्राणी हो। यसलाई पनि संरक्षण गर्नुपर्छ जस्ता कुराहरु बताउँदै सर्पको संरक्षण गर्नका लागि अनुरोध गर्ने गरेको छु।’
 

सर्पबाट धेरै सिकेँ 

उनले सर्प समातेपछि घरमा लगेर राख्छन्। नयाँ प्रजातिको सर्प भए तस्वीर खिच्छन्। त्यसबारे बुझछन्। उनले हालसम्म आईपुग्दा सर्पबारे धेरै कुराहरु सिक्ने अवसर पाएका छन्। यो समयसम्म आउँदा उनले सर्पले अण्डा पारेको देखेँका छन्। काचुँली फेरेको देखेँका छन्। सर्पले सर्प खाएको पनि देखेँका छन्। ‘मैले धेरै कुराहरुको अनुभव लिईसकेको छु। सर्पबाट धेरै कुरा सिकेको छु,’–उनले भने। 

सर्प मानिसको सहयोगी हो भनेर बुझाउन नसक्नु विडम्बना 
 

वातावरणमा सन्तुलन कायम राख्न महत्वपूर्ण भूमिका खेल्ने सर्प पछिल्ला वर्षहरुमा क्रमश लोप हुँदै गइरहेको छ। यसरी लोप हुँदै गएको सर्प संरक्षण गर्ने दायित्व मानिसकै रहेको सागरको बुझाइ छ। समाजमा सर्प देख्ने बित्तिकै मार्ने प्रवृत्ति अहिलेसम्म पनि कायमै छ। ‘सर्पले टोक्नेबित्तिकै मानिस मर्छ, त्यसैले सर्पलाई देख्नेवित्तिकै मार्नुपर्छ भन्ने परम्परागत धारणा मानिसमा छ,’ सागर भन्छन् ‘सर्पले मानिसलाई कहिल्यै आक्रमण गरिहाल्दैन, सुरुमा सर्प भाग्न खोज्छ, त्यसपछि आत्मरक्षाका लागि मात्र आक्रमण गर्ने हो।’ मानिसमा जनचेतनाको कमी तथा सर्प मानिसको सहयोगी हो भनेर बुझाउन नसक्नु विडम्बना भएको सागर बताउँछन्। उनको बुझाइमा सर्पको विषले औषधि बन्छ। सर्पले पारिस्थितिक प्रणालीमा ठूलो भूमिका खेल्छ। यसबारे मानिसहरुलाई बुझाउनु आवश्यक रहेको सागर बताउँछन्। 

जीवनभर सर्प संरक्षण अभियानमा लाग्नेछु 

सागरले सर्प मार्नुहुँदैन, सर्पलाई संरक्षण गर्नुपर्छ भन्ने चेतना जगाउने अभियानका साथ सर्प संरक्षणमा लागेका छन्। उनी मेला, महोत्सव तथा अन्य कार्यक्रमहरुमा सर्पलाई प्रर्दशन गरेर सर्प संरक्षणको लागि सबैसंग आग्रह गर्ने गरेका छन्।  आफूले जानेका कुराहरु उनले ती कार्यक्रमहरुमा बताउने गरेका छन्। उनी आफू निरन्तर सर्प संरक्षणको अभियानमा लागिरहने बताउँछन्। 
 

र अन्त्यमा सागरको अपेक्षा...
मनिसले जिवनमा धेरै कुराको सामना गर्नुपर्छ। जिविकोपार्जनका लागि आर्थिक अवस्थाको पनि ख्याल गर्नुपर्छ । सागरले आफ्नो कलालाई व्यवसायिक रुपमा लिएका छैनन् । उनी केवल मानिसहरुमा सर्पसम्बन्धि जानकारी दिने उद्धेश्यले मात्र मेला महोत्सव तथा साँस्कृतिक कार्यक्रमहरुमा पुुग्छन् । 

सरकारसंग उनको एउटा अपेक्षा छ, सरकारले वातावरणसंग सम्बन्धित संस्थामा कामको अवसर प्रदान गरोस्। ‘जिविको पार्जनका लागि केही त गर्नु पर्यो’ उनले भने, ‘अवसर पाएँ भने बाताबरणसँग सम्बन्धित संस्थामा रहेर निरन्तर सर्प जोगाउने अभियानमा लाग्नेछ ।’ नत्र केही पेशा व्यवसायसँग सम्बन्धित रहेर भएपनि यो अभियानलाई भने कहिल्यै नछोडने सागर बताउँछन्।
