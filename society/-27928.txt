उपचारको अभावमा युवा फलामको खोरमा

सांकेतिक तस्बिर। 
                                
                                        
                        चितवन। चितवनका एक युवा उपचार नपाएपछि आफ्नै घरभित्र फलामको खोरमा बस्न विवश भएका छन्। पूर्वी चितवनको खैरहनी नगरपालिका वडा नम्बर १ स्थित गणेश चोकका शिवराम भुसाल उपचारको अभावमा आफ्नै घर भित्र फलामको खोरमा बस्न बाध्य भएका हुन्।

२९ वर्षीय शिवरामको उपचार नभएपछि ६ महिनायता फलामको खोरमा राख्नुपर्ने अवस्था आएको आमा जया भुसालले बताइन्। जन्मजातनै सुस्त मनस्थिति भएका उनको मानसिक सन्तुलन समेत ठिक नभएपछि ६ महिना अघिबाट खोरमा राखेर हेरचाह गर्न परिवार बाध्य भएको हो।

त्यसअघि उनलाई घरको खाटमा डोरीले बाँधेर राख्ने गरिएको आमा जयाले बताइन्। उनलाई अहिले घर बाहिरको काममा जाने बेला फलामको खोरमा थुन्नुपर्ने अवस्था छ। घरमै बसेका बेला भने खुला रुपमै छोडने गरिएको पनि परिवारले जनाएको छ। 

शिवराममा कुनै पनि कुराको होस हुँदैन। दिसा पिसाव आएको पत्ता नहुने र शरीरमा लगाइएको कपडा पनि च्यातेर फाल्ने भएकाले उनलाई हेरचाह गर्न परिवारलाई सकस भएको छ। सानैमा निमोनिया आएकाले छोराको यस्तो हाल भएको आमा जयाको बुझाइ छ। 

शिवरामलाई एक्लै छोडने अवस्था नरहेको पनि परिवारले जनाएको छ। घरमा शिवरामको बुवा, आमामात्रै छन्।  बुवा विद्यालयमा पढाउन गएपछि आमा जयाले शिवरामलाई फलामको खोरमा राखेर घरको काम गर्नुपर्ने बाध्यता छ।

शिवरामलाई उचित उपचारको व्यवस्था गरिदिन सरकार र संघ, संस्थाहरुसँग परिवारले आग्रह गरेको छ। राम्रो औषधि उपचारको व्यवस्था भए शिवराम निको हुने आम जयाले विश्वास व्यक्त गरिन्। अहिले शिवरामलाई दिउँसो फलामको खोरमा राख्ने र बेलुका घर भित्र लगेर सुताउने गरिएको छ।
