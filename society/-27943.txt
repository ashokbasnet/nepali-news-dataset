विमान दुर्घटनाप्रति संसदद्वारा  विषेश प्रस्ताव पारित

काठमाडौं। प्रतिनिधिसभाले यूस बंगला एयरको विमान दुर्घटनामा परी ठूलो मानवीय क्षति भएकोमा गहिरो दुःख व्यक्त गरेको छ। प्रतिनिधिसभाको शुक्रबार बसेको पहिलो बैठकले बंगला एयरको विमान दुर्घटनामा परी ठूलो मानवीय क्षेति भएकोमा गहिरो दुःख व्यक्त गर्दै शोक सन्तप्त परिवारजनप्रति समवेदना व्यक्त गरेको हो।

बैठकमा सभामुख कृष्णबहादुर महराले घटनाप्रति गहिरो दुःख व्यक्त गर्दै शोकसन्तप्त परिवारजनप्रति समदेवना व्यक्त गर्न राख्नु भएको विशेष प्रस्ताव पारित गरिएको छ। प्रतिनिधिसभाले घाइते भएकाहरुको शिघ्र स्वास्थ्य लाभको कामना समेत गरेको छ । 

बैठकमा विमान दुर्घटनामा परी निधन भएकाहरुप्रति एक मिनेट मौनधारण समेत गरिएको थियो। गत सोमबार त्रिभुवन अन्तर्राष्ट्रिय विमानस्थलमा अवतरण गर्नेक्रममा यूएस बंगला एयर विमान दुर्घटनामा परी २२ जना नेपाली, चालक दलका सदस्यसहित २८ जना बंगलादेशी र १ जना चिनिया गरी ५१ जनाको ज्यान गएको थियो।

दुर्घटनामा घाइते भएका २० जनाको विभिन्न अस्पतालमा उपचार भइरहेको छ। प्रतिनिधि सभा बैठकले घाइतेहरुको शिघ्र स्वास्थ्य लाभको कामना पनि गरेको छ।
