सहिद गौतमका परिवारलाई आठ लाखको जग्गा प्रदान

धनगढी । कञ्चनपुरको पुनर्वास नगरपालिकामा भारतीय सुरक्षाकर्मीको गोली लागेर हालै साहदत भएका गोविन्द गौतमका परिवारलाई आज बर्दिया जिल्ला बढैया तालका समाजसेवी दामोदरप्रसाद अधिकारीले जग्गा प्रदान गरेका छन् ।

काठमाडौं चन्द्रागिरि–१४ घर भई हाल बर्दिया बढैयाताल–३ बस्ने अधिकारीले कञ्चनपुर पुनर्वास नगरपालिका–११ मा आफ्नो नाममा रहेको करिब रु आठ लाख मूल्यबराबरको १२ धुर जग्गा स्व गौतमकी पत्नी लक्ष्मीलाई उनकै घरमा पुगेर आज प्रदान गरेका हुन् ।

नेपाली सेनाका पूर्व सुवेदारसमेत रहेका अधिकारीले आफूले पाउने एक महिनाको ‘पेन्सनबापत हुने रु १५ हजार समेत प्रदान गरे । प्रदान गरिएको उक्त जग्गा कञ्चनपुरकोे बेलौरीस्थित मालपोत कार्यालयमार्फत संरक्षक लक्ष्मी, उहाँका छोरी आकृति, आँशु र आशिकाका नाममा पास गरी संयुक्त धनिपुर्जा समेत बनाइएको छ ।

जग्गा हस्तान्तरण गर्दै समाजसेवी अधिकारीले देशका लागि ज्यान आहुति दिएका गौतम परिवारलाई पूर्वसेनाको हैसियतले सहयोग गर्न पाउँदा आफू निकै गौरवान्वित भएको बताए ।

सो घटनापछि आनन्द बजारदेखि पारी रहेको भारतको बसई बजारसम्मको आवागमन बन्द भई व्यापारिक कारोबार ठप्प रहेको छ । अप्रिय घटना हुन नदिन घटनास्थल नजिकैको नेपाली भूमिमा सशस्त्र प्रहरीको अस्थायी पोष्ट स्थापना गरिएको छ । रासस
