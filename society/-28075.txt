महिला हिंसा विरुद्ध तालिम सम्पन्न

काठमाडौँ । रोट्रयाक्ट क्लब अफ पशुपती र रोटरी क्लब अफ पशुपती काठमाडौंको आयोजनामा एक दिवसीय महिला हिंसा विरुद्ध आत्मरक्षा तालिम सम्पन्न भएको छ । राजधानीको टेक्सास कलेजमा शनिबार आयोजित तालिममा २५ जना महिला र ७ जना पुरुष सहभागी थिए ।

तलिमका संयोजक पुष्पा दंगलका अनुसार बढ्दो महिला हिंसालाई ध्यानमा राख्दै महिलाको आत्मरक्षाबारे सचेतनाका लागि तालिम आयोजना गरिएको हो । महिला हिंसा विरुद्ध लामो समयदेखि अभियान चलाउँदै आएका प्रशिक्षक गिरीबहादुर सुनुवारले सहभागीलाई हिंसाबाट टाढा रहने उपाय र अप्ठेरो परेको बेला व्यवहारिक र मनोवैज्ञानिक ढंगले कसरी बच्ने भन्ने सीप सिकाएका थिए ।

महिला हिंसा विरुद्ध देशव्यापि तालिम, सचेतना गोष्ठी र राष्ट्रिय दैनिकहरुमा लेख रचना प्रकाशित गर्दै आएका प्रशिक्षक गिरीले देशमा बढ्दो महिला हिंसा रोक्नका लागि विद्यालय शिक्षा देखि समाजका हरेक इकाइमा सचेतना र आत्मरक्षाबारे ज्ञान हुनु आवश्यक रहेको बताए । नेपालमा कमजोर कानुनी प्रवधानका कारण पनि महिलामाथिको हिंसा विकराल समस्याका रुपमा रहेको औंल्याए । कार्यक्रमका सहभागीले हिंसा हुने संभावित स्थान र अवस्था एवं अप्ठेरो अवस्थाबाट मुक्ति पाउनका लागि मनोवैज्ञानिक र शारीरिक रुपमा अपनाउनु पर्ने सावधानी र ट्याक्टिसबारे जानकारी पाएको भन्दै तालिम निकै उपयोगी रहेको बताए ।
