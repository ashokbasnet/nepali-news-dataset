राजधानीमा फैलिँदै पुरुष समलिंगी वेश्यावृत्ति, यसरी फसाइन्छ स्कुले बालक 

सांकेतिक तस्बिर। 
                                
                                        
                        काठमाडौं। राजधानीमा पछिल्लो समय पुरुष समलिंगी वेश्यावृत्ति फैलिँदै गएको छ। यो जालोमा सबैभन्दा धेरै स्कुले बालकहरु फस्ने गरेको पाइएको छ। स्कुले बालकहरुलाई फसाउन अपराधीहरुले मुख्यगरी सामाजिक संजालको च्याटलाई हतियार बनाउने गरेको पाइएको छ।

स्कुले उमेरका बालकहरुलाई आर्थिक प्रलोभनमा पारेर यौनशोषण गरिने गरेको पाइएको एक अनुसन्धानले देखाएको छ। स्कुले बालकहरुसँग प्रशस्त पैसा नहुने भएकोले यी अपराधीहरुले उनीहरुलाई नै निशाना बनाउने गरेको पाइएको छ।

आफ्ना अभिभावकले दिएको ‘पकेट मनी’बाहेक अन्य पैसा आउने बाटो नहुने स्कुले बालकहरुलाई सामाजिक संजालमार्फत सम्पर्क गरी आर्थिक प्रलोभन देखाइन्छ। आफूलाई मन लागेको काममा खर्च गर्न पैसा पाइने भएकोले ती किशोरहरु पनि प्रलोभनमा सजिलै फस्छन्। त्यसपछि सुरु हुन्छ उनीहरुको यौनशोषण।

यसलाई अनुसन्धानकर्ताहरुले ‘पकेट मनी सेक्स’ नाम दिएका छन्। पुरुष यौन शोषणको हकमा कानुनी व्यवस्था समेत प्रस्ट नभएकोले यस्तो धन्दामा फसेका बालकहरुले आफूसँग भएको दुव्र्यवहार खुलेर बताउन सक्दैनन्। यही कारण उनीहरु भित्रभित्रै डिप्रेसनको शिकार हुने गरेको पाइएको छ। यस क्षेत्रमा लामो समयदेखि अनुसन्धान गरिरहेको ‘साथ साथ’ नामक संस्थाले राजधानीमा आफ्नो अनुसन्धानको नतिजा सार्वजनिक गर्दै यी कुराको खुलासा गरेको हो।

श्याम (नाम परिवर्तन) लाई आमाले मामा घरमा लगेर छोडिदिन्थन्। आमा घर फर्किएपछि उनीमाथि उनकै मामाले यौन शाषण गर्थे। कसैलाई भने ज्यान दिने धम्कीसमेत दिन्थे। यौन शोषणको पीडा र ज्यान जाने डरले श्याममा गम्भीर असर देखियो। हाल उनलाई एक संस्थाले काउन्सेलिङ गरिरहेको छ।

पछिल्लो समय बालबालिका तथा युवती भन्दा पनि बढी यौन शोषण १२ देखि १६ वर्ष उमेर समूहका बालकमाथि हुने गरेको देखिएको छ। पारिवारिक कहलका कारण पनि बाल यौन शोषणका घटनामा बृद्धि भएको देखिएको छ।  यसैगरी सडक बालक, धेरै साथी बनाउँदा र बढ्दो अनलाइन प्रयोग पनि बालक माथि हुने यौन शोषणको कारण बनेको प्रहरी निरीक्षक कोपिला चुडाल बताउँछिन्। 

कतिपय अवस्थामा त बालक माथि हुने यौन शोषणलाई परिवारले स्वीकार गरेकोसमेत नदेखिएको उनले बताइन्। पछिल्लो अध्ययनले विश्वमा ५४ प्रतिशत यौन शोषणका घटना बालकमाथि हुने गरेको र ४६ प्रतिशत बालिका तथा युवतीहरुमाथि हुने गरेको देखिएको छ।
