कल्याणपुर नगरपालिका मदिरा मुक्त क्षेत्र घोषणा

कल्याणपुर नगरपालिका प्रमुख सूर्यनाथ मण्डल।
                                
                                        
                        संजय महरा

सिराहा । मदिराका कारण समाजमा विकृति फैलिरहेका बेला कल्याणपुर नगरपालिकाका मेयर सूर्यनाथ मण्डलले कल्याणपुर नगरपालिकामा मदिरा बेचबिखन तथा प्रयोगमा रोक लगाएका छन्। नेपाली कांग्रेसबाट सिरहा जिल्ला निर्वाचन क्षेत्र नं ४ को कल्याणपुर नगरपालिका प्रमुख मण्डलले समाजमा विकृति फैल्याउन मदिरा मुख्य कारक तत्व रहेको भन्दै कल्याणपुर नगरपालिकाको कुनै पनि वडामा मदिरा बेचबिखन तथा सेवन गर्न नपाउने व्यवस्था गरेका हुन्।



कल्याणपुरलाई मदिरा मुक्त नगरपालिका घोषणा गर्नुको कारणबारे डिसी नेपालसँग कुरा गर्दै नगर प्रमुख मण्डलले भने, ‘सभ्य समाजमा मदिराले विकृति फैलाएको छ। मदिरा सेवनका कारण समाजमा दैनिक हिंसाका घटना हुन थालेका छन्। मदिरा सेवन कै कारण समाजमा झै झगडा र कलह हुन थालेकाले मदिरा बिक्री वितरणमा रोक लगाउने निर्णय गरेका हौं।’

कल्याणपुर नगरपालिकामा १२ वडा वडा रहेका छन्। प्रत्येक वडाका घरैपिच्छे मदिरा बिक्री गरिने पसलहरु संचनलमा छन्। आर्थिक अवस्था सबल हुने भन्दा आर्थिक अवस्था कमजोर हुनेहरु पसलमा मदिरा सेवनका लागि बिहान बेलुका भीड लाग्ने गर्दछ ।

मदिराकै कारण कतिपयको आर्थिक अवस्था दिन प्रतिदिन नाजुक बन्दै गएको छ। मदिरा सेवनकर्ताहरुले प्रयोग गर्ने अश्लिल शब्द, झै झगडा, असमाजिक क्रियाकलापका कारण समाजमा प्रगति भन्दा दूरगतिमा बढोत्तरी भएको भन्दै नगरपालिकाले मदिरा सेवन गर्नेलाई २००० र बिक्री गर्नेलाई ५००० सम्म जरिवाना गर्ने नियम बनाएको छ।



नगपालिकाले भोजपुरी गीत र डिजे बाजा बजाउन पनि रोक लगाएको छ। अश्लिल भोजपुरी गीत तथा समाज नै थर्काने गरी बजाइने डिजे बाजाले समाजमा विकृति ल्याएको ठम्याई मेयर मण्डलको रहेको छ ।

उनले १६ वर्ष मुनिका केटाकेटीले मोबाइल फोन बोक्न नपाउने व्यवस्था समेत गरेको बताए। उनले भने, ‘केटा केटीहरु मोबाइलमा अश्लिल चलचित्र हेर्छन् जसका कारण समाजमा बलत्कार, सानो उमेरमै केटाकेटी घर छोडेर भाग्ने जस्ता असामाजिक क्रियाकलापमा बृद्धि भएको छ। यसैले १६ वर्ष मुनिका केटाकेटीलाई मोबाइल बोक्नबाट बन्चित गर्नुपरेको हो।’
