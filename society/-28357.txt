स्तरोन्नतिका लागि बेनी–दरवाङको वैकल्पिक सडक प्रयोगमा ल्याइने

बबियाचौर, म्याग्दी। म्याग्दीको बेनी–दरवाङ सडक स्तरोन्नतिका लागि बेनीदेखि चुत्रेनी खण्डमा वैकल्पिक सडक प्रयोगमा ल्याइने भएको छ। 

दिउँसोको समयमा सवारी सञ्चालनसँगै सडक फराकिलो बनाउने काम गर्दा जोखिम र काम प्रभावित बनेपछि प्रमुख जिल्ला अधिकारी कृष्णप्रसाद अधिकारीको अध्यक्षतामा सडक डिभिजन कार्यालय, यातायात व्यवसायी र निर्माण कम्पनीका प्रतिनिधि तथा सरोकारवालाको सोमबार बसेको बैठकले मंगलबारदेखि नै बेनीदेखि चुत्रेनी खण्डको सडक दिउँसो बन्द गरेर निर्माणको काम गर्ने निर्णय भएको हो। 

हाल प्रयोग भइरहेको सडक दिउँसोको समयमा बन्द गरेर मंगलाघाट, डम्मरा हुँदै चुत्रेनी जोड्ने वैकल्पिक सडकबाट बेनी दरवाङ सडकमा आवतजावत गर्ने सवारी साधन सञ्चालन गरिने प्रजिअ अधिकारीले बताए।

मंगला, मालिका र धौलागिरि गाउँपालिकालाई सदरमुकाम बेनीसँग जोड्ने बेनी–दरवाङ सडक कालोपत्रेका लागि सञ्चालित आयोजनाको काम सुस्त बनेपछि निर्माण व्यवसायीको मागअनुसार सवारी साधन रोकेर काम गर्ने वातावरण मिलाइएको छ। 


चौध किलोमिटर सडक स्तरोन्नति गरी कालोपत्रे गर्न गत साउनमा सडक डिभिजन कार्यालय र ठेकेदार कंपनी लामा समानान्तर जेभीबीच करिब रु ४४ करोडमा ठेक्का सम्झौता भएको थियो। हालसम्म प्राविधिक, व्यवस्थापकीय र निर्माण सामग्री जुटाउन तयारी गरिएको बताउँदै निर्माण कम्पनीका इञ्जिनियर सुधन राउतले मजदूर र उपकरणको संख्या बढाएर कामलाई तीव्रता दिन लागिएको जानकारी दिए। 

एघार मिटर फराकिलो हुने सडकको सात मिटर चौडाइमा कालोपत्रे गरिने भएको छ। पहिलो चरणमा बेनीदेखि बाबियाचौरसम्मको सडक कालोपत्रे हुनेछ भने त्यहाँदेखि दरवाङसम्मको कालोपत्रेका लागि अर्को चरणमा गर्ने कार्यालयकोे तयारी छ। 

सडक कालोपत्रे भएपछि हाल साढे दुई घण्टा लाग्ने यात्रा अवधि छोटिएर ३० मिनेटमा पूरा गर्न सकिने ढुवानी भाडा पनि घट्ने भएको छ। रासस
