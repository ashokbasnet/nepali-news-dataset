चार केजी अफिमसहित तीन युवक पक्राउ 

सांकेतिक तस्बिर। 
                                
                                        
                        काठमाडौं। चार केजी अवैध लागु औषध अफिमसहित मकवानपुरका ३ जना युवालाई काठमाडौंमा पक्राउ गरिएको छ।  नेपाल प्रहरीको लागु औषध नियन्त्रण व्यूरोले मंगलबार पत्रकार सम्मेलन गरी लागु औषध अफिमसहित मकवानपुरका ३ जनालाई काठमाडौंको दक्षिणकालीमा पक्राउ गरिएको जानकारी गराएको हो।  

मकवानपुर ज्यामिरेका २९ वर्षीय सोमबहादुर तितुङ, रानीशेराका ३० वर्षीय बज्रबहादुर भोम्जन र शिखरकटेरीका २६ वर्षीय प्रेमबहादुर थिङलाई लागू औषध अफिमसहित पक्राउ गरिएको व्यूरो प्रमुख प्रहरी नायव महानिरीक्षक ठूले राईले जानकारी दिए।

तितुङको साथबाट २ केजी तथा भोम्जन र थिङको साथबाट १÷१ केजी अफिम बरामद गरिएको व्यूरोद्वारा जारी विज्ञप्तिमा उल्लेख गरिएको छ।  
सोमबार साँझ ६ बजे विशेष सूचनाका आधारमा पक्राउ परेका उनीहरुमाथि अनुसन्धान सुरु गरिएको पनि व्यूरो प्रमुख राईले जानकारी दिए।
