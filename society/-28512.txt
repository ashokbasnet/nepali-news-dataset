२५ दिनमा मेलम्चीको पानी सुन्दरीजलमा

काठमाडौं। नवनियुक्त खानेपानी तथा सरसफाई मन्त्री विना मगरले मेलम्ची खानेपानी २५ दिन भित्र काठमाडौंको सुन्दरीजलमा आइपुग्ने दावी गरेकी छन्। मन्त्री मगरले दसंै अघि मेलम्चीको पानी काठमाडौं उपत्यका भित्रका घरघरमा वितरण गर्ने प्रतिवद्धता पनि व्यक्त गरिन्।

बुधबार काठमाडौंमा आयोजित साक्षात्कार कार्यक्रममा बोल्दै उनले २५ दिन भित्र मेलम्चीको पानी काठमाडौंको सुन्दरीजलमा आउने गरी पूर्वाधार निर्माणको काम सम्पन्न गर्न सम्बन्धित निकायलाई निर्देशन दिइएको जानकारी दिइन्।

मंगलबार सिन्धुपाल्चोक पुगेर मन्त्री मगरले मेलम्ची खानेपानी निर्माण आयोजनाको कामलाई तीव्र गतिमा अघि बढाउन पनि सम्बन्धित निकायलाई निर्देशन दिएकी थिइन्। स्थलगत निरीक्षणपछि २५ दिन भित्र सो पानी सुन्दरीजलमा आउने व्यवस्था गर्ने बचन प्राविधिक पक्षबाट आएको मन्त्री मगरको भनाइ छ।

मन्त्री मगरले स्वच्छ पानी खान पाउने नागरिकको मौलिक अधिकारलाई कार्यान्वयनमा लैजाने प्रतिवद्धता व्यक्त गरिन्। उनले दुषित पानीका कारण हुने रोगलाई नियन्त्रण गर्न सरसफाई योजनालाई अघि बढाउने पनि बताइन्।
