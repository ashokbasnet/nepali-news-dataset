अनुगमनको नाममा सरकारले आतंक मच्चायो : औषधी व्यवसायी

काठमाडौं । औषधी व्यवसायीले अनुगमनको नाममा सरकारले आतंक मच्चाउने काम गरेको आरोप लगाएका छन् । .ललितपुरको जावलाखेलमा शनिबार आयोजित नेपाल औषधी व्यवसायी बाग्मती अञ्चलको तेश्रो बार्षिक साधारण सभामा सहभागी औषधी व्यवसायीले सरकारका क्रियाकलाप्रति आक्रोश पोखेका हुन् । सरकारले अनुगमनको नाममा औषधी व्यवसायीलाई त्रसित र आतंकित बनाउने काम गरिरहेको दुखेसो गरेका छन् ।

कुरै नबुझ्ने संस्थाहरुबाट अनुगमनको नाममा आतंक मच्चाउने ढंगले औषधी पसलबाट मान्छे नै तानेर लैजाने गरिएको भन्दै व्यवसायीले अनुगमन गर्ने सरकारी निकायको व्यवहारप्रति आपत्ती जनाएका छन् । औषधी व्यवस्था विभागबाट अनुगमन हुनु स्वभाविक भएपनि औषधी र औषधी व्यवसाय बुझ्दै नबुझेकाहरुबाट अनुगमन भएको भन्दै उनीहरुले त्यसकार्यको विरोध गरेका हुन् ।

व्यवसायीले केही औषधीको दुरुपयोग भईरहेकोबारे आफुहरुले पनि लेखा राख्ने काम गरिरहेको भन्दै सोही विषयलाई लिएर सिंगो व्यवसायलाई नै प्रभाव पार्ने गरि गरिने अनुगमन रोक्न पनि सरकारसंग माग गरेका छन् ।

आफुहरुले व्यवसाय मात्रै नगरेर सेवा पनि गरेको दाबी गर्दै सेवा प्रदायक व्यवसायको रुपमा सरकारले हेर्नुपर्ने माग पनि औषधी व्यवसायीले गरेका छन् । संघमा विदेशबाट औषधि आयात गर्ने, थोक र खुद्रा औषधि विक्रेताहरु आवद्ध छन् ।
