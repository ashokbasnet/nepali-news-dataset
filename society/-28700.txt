प्रदेश १ : प्रदेशसभा नियमावली सर्वसम्मतले पास

विराटनगर । प्रदेश नम्बर १ को प्रदेशसभाको बिहीबार बसेको बैठकले प्रदेशसभा कार्य सञ्चालनका लागि बनेको प्रदेशसभा नियमावली मस्यौदा प्रस्ताव– २०७४ सर्वसम्मतरुपमा पास गरेको छ ।

मस्यौदा समितिका संयोजक लीलावल्लभ अधिकारीले नियमावली पारित गरियोस् भनी बैठकमा प्रस्ताव प्रस्तुुत गरेका थिए । पहिलो बैठकमा नियमावलीका विषयमा प्रदेशसभाका १२ जना सदस्यले बोलेका थिए ।

प्रदेशसभाको बिहीबार बसेको दोस्रो बैठकमा नियमावली सर्वसम्मतरुपमा पास भएको घोषणा सभामुुख प्रदीप भण्डारीले गरे । दोस्रो बैठकमा प्रदेशसभा सदस्य उषाकला राईले नियमावलीको केही बुँदामा संशोधनका लागि संशोधन प्रस्ताव राखेका थिए । उनको प्रस्तावसहित नियमावली सर्वसम्मतरुपमा पास भएको हो । 

मस्यौदाउपर उठेको विषयमा मस्यौदा समितिका संयोजक लीलावल्लभ अधिकारीले जवाफ दिएका थिए । प्रदेशसभाको अर्को बैठक चैत २४ गते बुुधवार बस्नेछ ।
