 जनकपुरमा रामनवमी पर्व  मनाइँदै

जनकपुर। जनकपुरमा रामनवमी पर्व श्रद्धा भक्तिपूर्वक मनाइँदैछ। यसै अवसरमा जनकपुरको राम मन्दिर, जानकी मन्दिरमा पुजापाठ गर्न श्रद्धालुहरुको घुइँचो लागेको छ। आइतबार बिहानै श्रद्धालुहरुले गंगासागरमा स्नान गरेर मन्दिरमा पूजापाठ गरेका छन्। दिउँसो जनकपुरको विभिन्न मन्दिरहरुमा भव्य आरती र प्रसाद वितरण गर्ने गरिन्छ।

यसै अवसरमा जनकपुरमा साधु, सन्तहरुको समेत घुइँचो लागेको छ।  त्रेता युगमा अयोध्याका राजा दशरथ र महारानी कौसल्यादेवीको सुपुत्रका रुपमा श्री रामचन्द्रको जन्म चैत्र शुक्ल नवमीकै दिन भएको थियो। विष्णुको सातौँ अवतार मानिने उनको जन्म हुँदा पुनर्वसु नक्षत्र थियो। कुण्डलीमा चन्द्रमाका साथ वृहस्पति रहेको कर्कट लग्नको योग परेको थियो।

भगवान् रामचन्द्रको कुण्डलीमा पाँचग्रह सूर्य, मङ्गल, गुरु, शुक्र र शनि एकसाथ हुने दुर्लभ योग परेको थियो । वर्षका चार नवरात्रमध्येको वासन्तीय नवरात्रका नवमीका दिन जन्मनुभएका रामचन्द्रले राक्षसी प्रवृत्तिको अन्त्य गरी रामराज्य स्थापना गरेका थिए। असत्यमाथि सत्यको विजय तथा भगवान् श्रीरामको सम्झनामा मनाइने रामनवमी पर्वका उपलक्ष्यमा भगवान् रामचन्द्रका मन्दिरहरूमा पूजापाठ गरिन्छ। हरेक वर्ष रामनवमीमा जनकपुरस्थित रामजानकी मन्दिरमा मेला भर्न नेपाल तथा भारतका नरनारीको घुइँचो लाग्ने गर्दछ।
