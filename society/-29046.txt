ललितपुरमा फोहर फाल्नेलाई कारबाही गर्न कठिन

फाइल तस्वीर
                                
                                        
                        ललितपुर । अघिल्ला वर्षमा सार्वजनिक स्थानमा फोहर फाल्दा कारबाही गर्ने ललितपुर नगर प्रहरीले यसवर्ष कारबाही अघि बढाउन सकेको छैन । 
नगर प्रहरीसँग हतियार नहुँदा रातका समयमा काम गर्न नसकेको नगर प्रहरी प्रमुख कदमलाल महर्जनले बताए ।

नेपाल प्रहरीको सहकार्यमा अघिल्ला वर्षमा सार्वजनिक स्थानमा फोहर फाल्नेलाई कारबाही हुने गरेको थियो । सार्वजनिक स्थानमा दिनमा भन्दा रातको समयमा फोहर फाल्ने गरिएको छ । हतियार नहुँदा नगर प्रहरीले रातका समयमा कारबाही गर्न सकेको छैन । ‘प्रहरीले सक्रियता देखाउँदा मात्रै हामी काम गर्न सक्छौँ,’ महर्जनले भने । 

ललितपुरका गाबहाल, महापाल, मंगलबजार, लगनखेल बसपार्क, पाटन अस्पताल अगाडि, इटिलगायत स्थानमा जथाभावी फोहर फालेको पाइन्छ । नगर प्रहरीसँग फोहर फाल्ने व्यक्तिलाई जरिवानासहित कारबाही गर्ने अधिकार छ । ‘नगर सफाइ राख्ने हाम्रो जिम्मेवारी भए पनि प्रहरीसँगको सहकार्य नभई हामीले मात्रै गर्न गाह्रो छ,’ उनले भने ।

गतवर्ष नगर प्रहरीले फोहर फाल्ने ३०० जनाभन्दा बढीलाई जरिवानासहित कारबाही गरेको थियो ।
