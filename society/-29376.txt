सडक विस्तारको विरोध गर्दै राजधानीमा प्रर्दशन

फाइल फाेटाे
                                
                                        
                        काठमाडौं। सडक विस्तारको विरोधमा बुधबार काठमाडौंको माइतीघर मण्डलामा विरोध प्रद्र्रशन गरिएको छ। गैरन्यायिक ढंगले भइरहेको सडक विस्तारको काम तत्काल रोक्न सरकारसँग माग गर्दै काठमाडौं उपत्यका सडक विस्तार पीडित संघर्ष समितिको आह्वानमा बुधबार पनि माइतीघर मण्डलामा ३ घण्टा विरोध प्रर्दशन गरिएको हो।

जग्गा प्राप्ति ऐनको समेत बेवास्ता गर्दै सडक विस्तारको नाममा आफूहरुलाई विस्तापित गरेपछि सरकारसँग न्यायको माग गर्दै विरोध प्रर्दशनलाई निरन्तरता दिनु परेको ललितपुर बाँडेगाउँका पीडित चोकबहादुर महर्जनले बताए।

पीडितहरुले उचित क्षतिपूर्तिको तत्काल व्यवस्था गर्न पनि सरकारसँग माग गरेका छन्। उनीहरुले सडक विस्तारको नाममा स्थानीयबासीलाई आतंकित बनाउने काम गरे सरकारविरुद्ध कडा संघर्षमा जान बाध्य हुने चेतावनी दिएका छन्। 

प्रर्दशनीमा नागरिक समाजका अगुवाहरु पदमरत्न तुलाधर, हिरण्यलाल श्रेष्ठलगायतले पनि ऐक्यवद्धता जनाएका थिए। त्यसक्रममा ललितपुरमा स्थानीयले उचित क्षतिपूर्तिको व्यवस्था नगरी काठमाडौं–निजगढ द्रूतमार्ग निर्माणको कामलाई अघि बढाएको भन्दै आपत्ति पनि जनाएका थिए।

काठमाडौं उपत्यकाको सडक विस्तारको काम गैरन्यायिक भएको भन्दै स्थानीयबासीले तत्काल बन्द गर्न माग गर्दै सरकारलाई निरन्तर दवाव दिँदै आएका छन्। उनीहरुले स्थानीयको मन्जुरी समेत नलिई सडक विस्तार गर्ने काम गर्न नपाउने कानुनी व्यवस्थाबारे पनि सरकारको गम्भिर ध्यानाकर्षण गराउँदै आएका छन्। प्रर्दशनीका कारण काठमाडौंको माइतीघर मण्डला वरपरको क्षेत्रमा सवारी आवागमन अवरुद्ध भएको थियो।
