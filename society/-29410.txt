गोरीकला हत्या प्रकरण: तीन अभियुक्त सार्वजनिक

सुर्खेत। पञ्चपुरी नगरपालिका विद्याज्योति मावि बाबियाचौर सुर्खेतबाट माध्यमिक शिक्षा परीक्षा दिइरहेकी १८ वर्षीया गोरीकला रोकायको मृत्युको घटनामा संलग्न तीन अभियुक्तलाई प्रहरीले आज पत्रकार सम्मेलनमार्फत सार्वजनिक गरेको छ। 

अभियुक्तमा जिल्ला ट्राफिक प्रहरी कार्यालय सुर्खेतमा दरबन्दी भई इलाका प्रहरीका कार्यालय बाबियाचौर सुर्खेतमा कार्यरत ट्राफिक प्रहरी जवान २८ वर्षीय हरि कोइराला, पञ्चपुरी नगरपालिका–८ बाँझीगाउँका २० वर्षीय लक्ष्मीप्रसाद बास्तोला र २८ वर्षीय खुमप्रसाद बास्तोला रहेको प्रहरी उपरीक्षक उमाप्रसाद चतुर्वेदीले जानकारी दिए। 

शंकाका आधारमा प्रहरीले अनुसन्धानका लागि मंगलबार तीनसहित आठ जनालाई अनुसन्धानका लागि लगेको थियो। मङ्गलबार नै प्रहरीले घटनास्थलबाट यामाहा कम्पनीको भे ६ प ३४५१ नंको मोटरसाइकल, पाँच थान मोबाइल, मोटरसाइकल चालक लक्ष्मीप्रसाद अधिकारीको रातो दाग लागेको सेतो कमिज, खैरो प्रकारको प्यान्टस र मृतकको चप्पल दसीका रुपमा बरामद गरेको थियो। 

त्यही दसीका आधारमा ट्राफिक प्रहरी कोइराला र बास्तोला दाजुभाइमाथि प्रारम्भिक अनुसन्धान थालिएको प्रहरी उपरीक्षक चतुर्वेदीले जनाए। “मोबाइलको कल रेकर्डले १२ गते राति १२ः०० बजेसम्म लक्ष्मीप्रसाद बास्तोला र गोरीकलाबीच फोन सम्पर्क भएको र त्यसपछि राति १ः१५ बजेतिर घटना भएको बुझाउँछ”, उनले भने। 

शव परीक्षण नभएकाले सबै कुरा अहिले भन्न नसकिने उनको भनाइ छ। प्रहरीका अनुसार ट्राफिक प्रहरी कोइरालाले शारीरिक सम्बन्ध राख्नका लागि केटी मिलाइदिन आफूलाई आग्रह गरेकाले गोरीकलालाई भेटाइदिएको बयान लक्ष्मीप्रसादले दिएका छन्। त्यसपछि उनीहरू जंगलमा गएर मदिरा खाएको र फर्कने क्रममा मोटरसाइकल दुर्घटनामा परी गम्भीर घाइते भएपछि उनकै डेरामा लिएर छाड्दा मृत्यु भएको भन्ने बयान दिएको बताइएको छ। 

मृतकका बुबा कालो रोकायले कर्तव्य ज्यान र जबर्जस्ती करणीको जाहेरी निवेदन दिएका छन्। सोहीअनुसार आरोपितहरूमाथि अनुसन्धान अगाडि बढाइएको प्रहरीले जनाएको छ। पञ्चपुरी नगरपालिका–३ चौरगाउँ निवासी रोकाया यही चैत ८ गतेदेखि पञ्चपुरी –५ का मीनबहादुर रावलको घरमा डेरा लिएर बस्दै आएकी थिइन्। सूर्यप्रकाश मावि पलैंटेमा अध्ययनरत रोकायको शव परीक्षणका लागि क्षेत्रीय अस्पताल सुर्खेतमा राखिएको प्रहरीले जनाएको छ।
