एक्स–रे मसिन संचालनमा नआउँदा विरामी मर्कामा

झापा । झापाको गौरीगञ्जस्थित गौरीगञ्ज प्राथमिक स्वास्थ्य केन्द्रका एक्स–रे मेसिन लगायतका उपकरण संचालनमा नआएपछि सेवाग्रही मर्कामा परेका छन्। 

एक्स–रे र ईसीजी मेसिन संचालन गर्ने प्राविधिकको अभावमा स्वास्थ्य केन्द्रमा उपचार गर्न आएका विरामी मर्कामा परेका हुन्। संचालनमा ल्याउन नसक्दा ती उपकरणहरु कवाडी बन्दै गएको केन्द्रले जनाएको छ। प्राविधिकको अभावमा एक्स–रे मेसिन, ईसिजी मेसिन लगायतका उपकरणहरु कवाडी बन्न गएको स्वास्थ्य केन्द्रका ल्याव टेक्नेसियन हेमराज बोहोराले स्विकार गरे। 

भारतसँग सिमा जोडिएको झापाको पश्चिम दक्षिणी क्षेत्रमा रहेको सो स्वास्थ्य केन्द्रमा करिब ५ वर्ष अघि नै खरिद गरिएका एक्स–रे मेसिन लगायतका उपकरणहरु प्राविधिक नभएका कारण संचालनमा आउन नसकेको हो ।

स्वास्थ्य केन्द्रमा स्वास्थ्य जाँच गर्ने उपकरणहरु बर्षौंदेखी स्टोर कोठामा थन्किदा आफूहरुले महंगो रुपैयाँ खर्च गरेर उपचार गर्न बाध्य हुनु परेको स्थानीयबासीको गुनासो छ । उनीहरुले महंगो अस्पताल धाउँदा सास्ती व्यहोर्नु परेको पनि बताएका छन्।  जिल्ला जनस्वास्थ्य कार्यालयले उपकरणहरु संचालनमा ल्याउन चासो नदिएको पनि स्थानीयको भनाइ छ । 

पाँच वर्ष अघि एक्स–रे मेसिन तत्कालिन खजुरगाछी र गौरीगञ्ज गाउँ विकास समितीले स्थानीयलाई सेवा दिने उद्देश्यले ४ लाख लागतमा खरिद गरेको थियो भने ईसिजी मेसिन स्वास्थ्य मन्त्रालयको आपूर्ति शाखाबाट प्राप्त भएको थियो।
