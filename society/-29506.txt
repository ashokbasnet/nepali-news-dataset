जलवायु परिवर्तनका कारण मानव स्वास्थ्य जटिल

काठमाडौं। अनुसन्धानकर्ताहरुले नेपालमा जलवायु परिवर्तनका कारण मानव स्वास्थ्य जटिल बन्दै गएको चेतावनी दिएका छन्। जलवायु परिवर्तनकै कारण एक वर्ष अघि जाजरकोटलगायतका जिल्लाहरुमा झाडापखालाको महामारी फैलिएको विभिन्न अध्ययन, अनुसन्धानले देखाएको छ।

नेपाल स्वास्थ्य अनुसन्धान परिषदका वरिष्ठ अनुसन्धान अधिकृत डा. मेघनाथ धिमालले जलवायु परिवर्तनकै कारण जाजरकोटमा एक वर्ष अघि झाडापखालाको महामारी फैलिएको जनाए। बिहीबारबाट ललितपुरमा सुरु भएको जलवायु परिवर्तन तथा स्वास्थ्य सम्मेलनमा बोल्दै उनले जलवायु परिवर्तनकै कारण हिमाली भेगमा पनि मलेरिया जस्ता लामखुट्टेबाट सर्ने रोगहरु समेत भेटिएको उल्लेख गरे।

वरिष्ठ अनुसन्धान अधिकृत धिमालले जलवायु परिवर्तनबाट मानव स्वास्थ्यमा हुने जोखिम न्यूनिकरणका लागि सरकारले राष्ट्रिय अनुकूलन कार्यक्रम नै तय गरेको जनाए। सरकारले जलवायु परिवर्तनबाट स्वास्थ्य जोखिमलाई सम्बोधन गर्न विभिन्न जनचेतनामूलक कार्यक्रम पनि संचालन गर्दै आएको छ।
