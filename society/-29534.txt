नागरिक समाज पोखराको सातौँ वार्षिक साधारणसभा, संयोजकमा अधिकारी

पोखरा । नागरिक समाज पोखराको नेतृत्व फेरिएको छ। समाजको संयोजकमा विष्णुहरि अधिकारी, सहसंयोजक ईन्द्रकमल मानान्धर, प्रवक्ता ठाकुरप्रसाद बराल, अर्थ संयोजक पवित्रा जिसी र सहप्रवक्ता पार्वती पौडेल छन्। 

समाज २५ सदस्यीय छ। नागरिक समाज पोखराको पोखरामा बुधबार भएको सातौ वार्षिक साधारणसभा, स्मारिका विमोचन लोकार्पण कार्यक्रममा नयाँ नेतृत्वलाई पद हस्तान्तरण गरिएको हो।

प्रमुख अतिथि सीमा अध्येता बुद्धिनारायण श्रेष्ठले उनीहरुलाई पद तथा गोपनीयताको शपथ ग्रहण गराएका थिए।

सो क्रममा उनले देशको सीमा मिचिँएको अवस्थामा नागरिक समाजले यसैगरी आवाज बुलन्द गर्नुपर्ने बताए। उक्त अवसरमा स्वतन्त्र पत्रकार संघ नेपालका अध्यक्ष कृष्णप्रसाद बास्तोलालाई नागरिक समाज पोखराले सम्मान गरेको छ।  

प्रमुख अतिथि श्रेष्ठले आदर्श समाज दैनिकका प्रधानसम्पादक समेत रहेका अग्रज पत्रकार बास्तोलालाई सम्मानपत्र हस्तान्तरण गरेका थिए।

पत्रकारिता क्षेत्रमा रही समाजमा योगदान पु-याएकोमा उनलाई सम्मान गरिएको हो।

नागरिक समाज पोखराका अध्यक्ष रामबहादुर पौडेलको अध्यक्षतामा भएको कार्यक्रममा चिकित्सकको तर्फबाट पश्चिमाञ्चल क्षेत्रीय अस्पतालका निर्देशक डा अर्जुन आचार्य, संघसंस्था तथा महिला समूहको तर्फबाट खहरे आमा समूह अध्यक्ष मैया थापा, कानून व्यवसायी तर्फबाट वरिष्ठ अधिवक्ता भूपनिधि पन्त, सम्मानित व्यक्तित्व कृष्णप्रसाद बास्तोला लगायतले शुभकामना मन्तव्य व्यक्त गरेका थिए।

नागरिक समाजका अगुवा शशी तुलाचनले नयाँ नेतृत्वको पदाधिकारीको परिचय दिएकी थिइन् भने सञ्चालन कार्यक्रम संयोजक विष्णुहरि अधिकारीले गरेका थिए।

कार्यक्रममा नागरिक समाज पोखराले प्रकाशन गरेको स्मारिका लोकार्पण गरिएको थियो।

नागरिकको आवाज बुलन्द गर्दैआएको नागरिक समाज पोखराकै अगुवामा यतिखेर बृहत सरसफाइ जारी छ।
