 चितवन राष्ट्रिय निकुञ्जबाट पाँच गैंडा शुक्लाफाँटा स्थानान्तरण गरिँदै

चितवन। चितवन राष्ट्रिय निकुञ्जबाट दुर्लभ एक सिंगे गैंडा शुक्लाफाँटा राष्ट्रिय निकुञ्जमा स्थानान्तरण गरिने भएको छ। यही चैत २१ गते १ भाले र ४ वटा पोथी गरी पाँच वटा गैंडा शुक्लाफाँटामा स्थानान्तरण गर्न लागिएको हो। चितवनबाट शुक्लाफाँटामा गैंडा स्थानान्तरण गर्ने प्रक्रिया अन्तिम चरणमा पुगेको चितवन राष्ट्रिय निकुञ्जका प्रमुख संरक्षण अधिकृत रामचन्द्र कँडेलले जानकारी दिए।

गैंडालाई शुक्लाफाँटा पुर्याउन प्राविधिक, सेनालगायत एक सय जनाको टास्क फोर्स टिम बनाइएको छ । शुक्लाफाँटामा पनि गैंडाको राम्रो बासस्थान रहेको पनि चितवन राष्ट्रिय निकुञ्जले जनाएको छ । 

शुक्लाफाँटामा हाल ९ वटा गैंडा छन्। यसअघि सन् २००० मा चितवनबाट ४ वटा गैंडा शुक्लाफाँटामा छोडिएको थियो। अब फेरि चितवनबाट ५ वटा गैंडा लगिएपछि शुक्लाफाँटामा गैंडाको संख्या १४ वटा पुग्नेछ। शुक्लाफाँटामा गैंडाका लागि चाहिने बासस्थान राम्रो रहेकाले स्थानान्तरण गर्न लागिएको हो।
 


सरकारले २०७१ साल कातिक २२ गते शुक्लाफाँटामा ५ र बर्दिया राष्ट्रिय निकुञ्जमा ३० गरी ३५ वटा गैंडा चितवनबाट स्थानान्तरण गर्ने निर्णय गरेको थियो । जस अनुसार गतवर्षको फागुन १८ गते चितवनबाट ५ वटा गैंडा बर्दिया राष्ट्रिय निकुञ्जमा लगिएको थियो। बबई भ्यालीमा छोडिएको उक्त गैंडा मध्य एउटा गैडाले बच्चा पाएको तर केही दिनमा नै उसको मृत्यु भएको थियो। बच्चासँगै चितवनबाट लगिएको एउटा माउ गैंडा पनि मरिसकेको छ।

चितवनका संरक्षणकर्मीहरुको बिरोधका बाबजुद गैंडा बर्दिया लगिएको थियो। मृगकुञ्ज मध्यवर्ती उपभोक्ता समितिका अध्यक्ष बासु ढुंगानाले चितवनको गैंडा शुक्लाफाँटा लैजाने निर्णयमा आलोचनात्मक समर्थन मात्रै रहेको बताए। उनले सबै व्यवस्थापन नभएसम्म गैंडा स्थानान्तरण गर्नुहुँदैन भन्ने पक्षमा आफू रहेको बताए। शुक्लाफाँटामा गैंडा लैजान दिइएपनि गैंडाको लागि असुरक्षित रहेको बर्दियाको बबई भ्यालीमा यही अवस्थामा भने गैंडा लैजान नदिने ढुंगानाले बताए। 

चितवनबाट दुर्लभ एक सिंगे गैंडा शुक्लाफाँटा राष्ट्रिय निकुञ्जमा लगिने र सोही स्थानबाट दुर्लभ मानिएको बाह्रसिंगे चितवन ल्याउने तयारी गरिएको छ। गैंडा लैजाने टिमले नै शुक्लाफाँटाबाट बाह्रसिंगे चितवन ल्याउने अन्तिम तयारी भईरहेको चितवन राष्ट्रिय निकुञ्जका प्रमुख संरक्षण अधिकृत कँडेलले जानकारी दिए। उनले एउटै टिमले दुई काम गर्न सकिने भएकाले एकै समयमा गैंडा दिएर बाह्रसिंगे लिएर आउने तयारी भइरहेको बताए। 

शुक्लाफाटाबाट ल्याईने बाह्रसिंगेलाई अर्नाका लागि बनाईएको इन्क्लोजरमा राखिने चितवन राष्ट्रिय निकुञ्जले जनाएको छ । अर्नालाई राखिएको इन्क्लोजरमा घाँसे मैदानदेखि पोखरीसम्म निर्माण गरिएको छ ।
