राजधानीमा तेस्रो अन्तर्राष्ट्रिय पुष्प मेला आयोजना हुने

काठमाडाैं । काठमाडौंको भृकुटीमण्डपमा आगामी १७ गतेदेखि २० गतेसम्म तेस्रो अन्तराष्ट्रिय पुष्प मेला आयोजना हुने भएको छ । 

समग्र पुष्प व्यवसायको विकास, विस्तार र प्रवद्र्धन गर्ने उद्देश्यका साथ फ्लोरिकल्चर एशोसिएसन नेपालले मेलाको आयोजना गरेको हो । मेलाले उत्कृष्ट पुष्प व्यवसायीहरुलाई झनै उत्साही बनाउने एशोसिएसनका वरिष्ठ उपाध्यक्ष तथा मेलाका संयोजक दिलिप बादेले जनाए। आइताबार काठमाडौंमा मेलाबारे जानकारी दिन आयोजित पत्रकार सम्मेलनमा बोल्दै उनले पुष्प व्यवसायका नयाँ नयाँ प्रविधि र उपलब्धिहरु मेलामा अवलोकन गर्न पाइने बताए।

मेलामा भारत, चीन, बंगलादेश, श्रीलंका, दक्षिण कोरिया लगायतका राष्ट्रहरुको पनि सहभागिता रहनेछ । मेलामा २८ वटा अन्तराष्ट्रिय स्टल सहित ९९ वटा स्टल रहनेछ । ४ सय ५० वटा प्रजातिका पुष्पहरु मेलामा राखिने पनि जानकारी दिइएको छ । मेलामा करिव ६५ हजारले अवलोकन गर्ने र ७५ लाख बराबरको कारोबार हुने पनि विश्वास पनि व्यक्त गरिएको छ ।
 


फ्लोरिकल्चर एशोसिएसन नेपालले २०५१ सालयता पुष्प प्रर्दशनी मेला आयोजना गर्दै आएको छ । उपराष्ट्रपति नन्दबहादुर पुनले उदघाटन गर्ने  मेलाको यस वर्षको नारा ‘शान्ति, समृद्धि तथा स्वच्छ वातावरणको लागि पुष्प व्यवसाय’ भन्ने तय गरिएको छ ।
