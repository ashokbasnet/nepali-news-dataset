स्थायी शिक्षकको परीक्षा स्थगित नगरे शैक्षिक हडताल गर्ने विद्यार्थी संगठनको चेतावनी

काठमाडौं। अस्थायी शिक्षकको परीक्षा तत्काल स्थगित गर्न सरकारसँग माग गर्दै आएका प्रमुख दलका विद्यार्थी संगठनहरुले देशभर दबाव अभियान सुरु गरेका छन्।

शुक्रबार प्रमुख विद्यार्थी संगठनहरु अनेरास्ववियू, नेपाल विद्यार्थी संघ र अनेरास्ववियू क्रान्तिकारीले काठमाडौं उपत्यकालगायत देशका मुख्यमुख्य क्याम्पसहरुमा आधा घण्टा चक्काजामसहितको विरोध प्रर्दशन गर्दै अस्थायी शिक्षकहरुको परीक्षा तत्काल स्थगित गर्न दबाव दिएका हुन्।

यही चैत्र २३ गते अस्थायी शिक्षकहरुको परीक्षा छ। तर विद्यार्थी संगठनहरुले भने परीक्षा तत्काल स्थगित गरेर लाइसेन्स लिएर बसेको सबै विद्यार्थीहरुले प्रतिस्पर्धाको माध्यामबाट स्थायी शिक्षक बन्न पाउने अवसर सुनिश्चित गर्न सरकारलाई दिबाव दिइरहेका छन्। उनीहरुले आफूहरुको माग अनुसार अस्थायी शिक्षकहरुको परीक्षा स्थगित नभए परिक्षा हुनै नदिने चेतावनी दिएका छन्।

लाइसेन्स लिएर बसेका सबैलाई परीक्षा दिने वातावरण सुनिश्चित नगराए सरकारविरुद्ध कडा आन्दोलनमा जान बाध्य हुने आरआर क्याम्पस अनेरास्ववियू क्रान्तिकारी आरआर क्याम्पसका इकाई कमिटीका अध्यक्ष देवेन्द्र शर्माले चेतावनी दिए।

शेरबहादुर देउवा नेतृत्वको सरकारले ल्याएको शिक्षा ऐन २०२८ को नवौं संशोधन राष्ट्रहित विपरित रहेको भन्दै आन्दोलनमा उत्रिएका विद्यार्थी संगठनहरुले मुलुकमा निर्वाचनको माहौल सुरु भएपछि आफ्नो आन्दोलन स्थगित गरेका थिए। अव भने नयाँ संसदले नवौं शिक्षा ऐन खारेज गर्नुपर्ने माग गर्दै पुन दबाव अभियान सुरु गरिएको हो।

विद्यार्थी संगठनहरुले शिक्षक बन्ने अवसरबाट लाइसेन्स लिएर बसेकाहरुलाई बञ्चित गराउन नहुनेतर्फ सरकारको गम्भिर ध्यानाकर्षण गराउँदै आएका छन्। आफूहरुको माग सम्बोधन नभए शैक्षिक हडतालको कार्यक्रम संचालन गर्न बाध्य हुने विद्यार्थी संगठनहरुको चेतावनी छ।
