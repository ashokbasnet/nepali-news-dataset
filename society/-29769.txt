युरोपियन युनियनमाथि फेरि खनिए प्रधानमन्त्री ओली

काठमाडौं। प्रधानमन्त्री केपी शर्मा ओलीले नेपाल सम्वृद्धिको यात्रामा अघि बढिसकेकाले विखण्डनको च्याँखे नथाप्न युरोपियन युनियनलाई चेतावनी दिएका छन्।

रिपोर्टस क्लबको २० औ वार्षिकोत्सव समारोहलाई शनिबार राजधानीमा सम्बोधन गर्दै प्रधानमन्त्री ओलीले पहिलाको नेपाल र अहिलेको नेपालमा धेरै भिन्नता रहेकाले विभिन्न बहानामा च्याँखे थाप्ने काम नगर्न युरोपियन युनियनलाई चेतावनी दिएका हुन्। नेपालमा साम्प्रदायिकता भड्काई शान्ति कायम हुन नदिनका लागि चलखेल भइरहेको भन्दै च्याँखे राख्ने काम बन्द गर्न उनले चेतावनी दिएका हुन्।

उनले भने, “हिजो ठिक थियो। जुहाडेहरु बसेको खालमा च्याँखे राख्छन् ,त्यो खुद्राहरुले। माओवादीले जनयुद्ध भनेको थियो अर्कोले के भनेको थियो। त्यस्तोमा दुईतिरबाट अलिकति खाल चलेका बेला च्याँखे राख्नु स्वभाविक थियो। खाल उठिसक्यो अब, फेरि पनि च्याँखेहरु खुत्रु खुत्रु। दुई तिरबाट खेल नभएपछि, खाल नभएपछि, च्याँखेको खेल हुदैन के, त्यसकारण च्याँखेहरुलाई म भन्न चाहन्छु यो बन्द गर अब।”
