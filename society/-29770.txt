सार्वजनिक योजना पूर्णरुपमा कार्यान्वयन गरिनेः मन्त्री अधिकारी

पोखरा। संस्कृति, पर्यटन तथा नागरिक उड्डयन मन्त्री रवीन्द्र अधिकारीले मन्त्रालयबाट सार्वजनिक गरिएका १६ बुँदे कार्ययोजना तोकिएकै समयमा पूर्णरुपमै कार्यान्वयन गरिने प्रतिबद्धता व्यक्त गरेका छन्।

प्रेस चौतारी कास्कीद्वारा आज पोखरामा आयोजित पत्रकार भेटघाट कार्यक्रममा उनले राजनीतिक स्थायित्वको सुनिश्चिततासँगै मुलुक समृद्धितर्फ उन्मुख भएको बताए।

पहाडी क्षेत्रमा निर्माण गरिएका विमानस्थल देखाउनका लागिमात्र नभएको बताउँदै उनले सम्भाव्यताका आधारमा सञ्चालन गरेर जनतालाई निरन्तर हवाई सेवा उपलब्ध गराइने बताए। 

काठमाडौँको आसपासमा आन्तरिक उडानका लागि विमानस्थल निर्माण गरेर त्रिभुवन अन्तर्राष्ट्रिय विमानस्थलको हवाइ चापलाई व्यवस्थित गरिने बताउँदै मन्त्रालयले अगाडि सारेका योजना सफल पार्न सञ्चारमाध्यमले सकारात्मक भूमिका खेल्न आग्रह गरे।

मुलुकका सातवटै प्रदेशमा आन्तरिक स्रोत साधन परिचालन र राजश्व संकलनलाई प्रभावकारी बनाएर पर्यटन प्रवद्र्धनमा लाग्न आग्रह गर्दै मन्त्री अधिकारीले निकट भविष्यमा सातै प्रदेशका पर्यटन मन्त्रीको भेला गरेर योजना तयार गरिने जानकारी दिए।

प्रेस चौतारी कास्कीका अध्यक्ष माधव बरालको अध्यक्षतामा भएको कार्यक्रममा उपाध्यक्ष रामजी लम्साल र मोतिसागर अधिकारीले समसामयिक विषयमा मन्त्री अधिकारीलाई ध्यानाकर्षण गराएका छन्।
