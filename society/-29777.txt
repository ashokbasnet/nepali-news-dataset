 पशुपति क्षेत्रस्थित भण्डारेश्वर मन्दिरमा शिव आरती शुरु

काठमाडौँ । विश्व सम्पदा सूचीमा सूचीकृत पशुपति क्षेत्रस्थित भण्डारेश्वर मन्दिरमा शिव आरती शुरु भएको छ। 

श्री पशुपति भण्डारेश्वर धार्मिक सेवा समितिको आयोजनामा प्रत्येक महिनाको तेस्रो शनिबार शिव आरती गरिने आज आयोजित कार्यक्रममा जानकारी गराइयो। 

सो अवसरमा वरिष्ठ तबलावादक अच्युतराम भण्डारी, गायिका अर्चना विष्ट र वरिष्ठ किबोड वादक विष्णु श्रेष्ठले भक्ति संगीत कार्यक्रम प्रस्तुत गरे।

शिव आरतीको कर्ता जीवनको ८४ वसन्त पार गर्नुभएका जगतमोहन श्रेष्ठ र सुनकुमारी श्रेष्ठ थिए।

कार्यक्रमको शुरुवात् गर्दै काठमाडौँ क्षेत्र नं ६ की समानुपातिक प्रदेशसभा सदस्य जीवन डंगोलले धर्म संस्कृतिको संरक्षणका लागि समितिले उदाहरणीय कामको शुभारम्भ गरेको बताए।

गुठी संस्थानका अध्यक्ष नारायण चौधरीले देशभर रहेका सबै मन्दिरमा पूजा एवं आरतीको व्यवस्था गर्न सामाजिक संस्था र स्थानीयवासीको पनि सहयोग हुनुपर्नेमा जोड दिए।

समितिका अध्यक्ष रमेश महर्जनले विसं २०५८ मा स्थापना भएको समितिले १० कोठाको किरियापुत्री भवन सञ्चालनमा ल्याएको जानकारी दिँदै दैनिक पूजा र हवन पनि भइरहेको छ।
