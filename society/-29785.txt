जिफन्टको अध्यक्षमा श्रेष्ठ निर्वाचित

काठमाडौं । नेपाल ट्रेड युनियन महासंघ (जिफन्ट)को अध्यक्षमा विनोद श्रेष्ठ निर्वाचित भएका छन् । 

सातौँ राष्ट्रिय महाधिवेशनले शनिबार श्रेष्ठको अध्यक्षतामा ५१ सदस्यीय केन्द्रीय समिति निर्वाचित गरेको हो । चार वर्षे कार्यकालका लागि श्रेष्ठले अर्का प्रतिस्पर्धी विष्णु लम्सालसँग गोलाप्रथामा पराजित गर्दै निर्वाचित भएका हुन । दुवैजनाको समान १९१ मत आएपछि गोलाप्रथाबाट श्रेष्ठ अध्यक्षमा निर्वाचित भएको वर्तमान उपाध्यक्ष जितेन्द्र श्रेष्ठले बताए । लम्साललाई अनुशासन आयोगको अध्यक्ष बनाइएको छ । यसैगरी उपाध्यक्षमा विदुर कार्की, जितेन्द्र श्रेष्ठ, रमेश वडाल, मन्जु थापा, मीना गुरुङ, दीपक पौडेल, कमल गौतम र गुणराज आचार्य रहेका छन् । 

यस्तै, महासचिवमा जनक चौधरी, उपमहासचिवमा गीता कार्की र दिनेश राई निर्वाचित भएका छन् । ‘सुदृढ लोकतन्त्र र समृद्ध श्रमजीवि वर्ग’ भन्ने नाराका साथ यही चैत १४ गतेदेखि महाधिवेशन काठमाडौँमा शुरु भएको थियो ।

महाधिवेशनमा ४१२ प्रतिनिधिसहित २० देशका ४८ जनाको सहभागिता रहेको थियो । जिफन्टमा चार लाख ४० हजार सदस्य आबद्ध रहेका छन् ।
