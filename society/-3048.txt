ड्यूटीमा चिकित्सक नबसेपछि विरामी मर्कामा

वीरगंज । चिकित्सक ड्यूटी अवधिभर अस्पतालमा नबसेपछि वीरगन्जस्थित नारायणी उपक्षेत्रीय अस्पतालका बिरामीले सास्ती व्यहोर्नु परेको छ। अस्पतालका चिकित्सक दिउँसो १२ बजे नै ओपीडी बन्द गरेर हिँडेपछि बिरामी मर्कामा परेका हुन्।

स्वास्थ्य मन्त्रालयले विहान १० बजेदेखि ५ बजेसम्म ओपीडी संचालन गर्न निर्देशन दिएपनि चिकित्सकका कारण कार्यान्वयनमा ल्याउन नसकिएको अस्पताल प्रशासनले नै स्विकार गरेको छ। दिउँसो १२ बजे ओपीडी सेवा बन्द गरेर चिकित्सक निजी अस्पतालमा काम गर्न जाने गरेकाले आफूहरुले सास्ती व्यहोर्नु परेको बिरामीले बताएका छन्।

उनीहरुले नारायणी उपक्षेत्रीय अस्पतालले मन्त्रालयले दिएको निर्देशन अहिलेसम्म पालना नगरेको गुनासो गरेका छन्। सरकारले गत असोज ९ गते देखिनै ओपीडी सेवा विहान १० बजेदेखि ५ बजेसम्म संचालन गर्न देशभरका सबै अस्पतालमा परिपत्र गरेको थियो। मन्त्रालयले पठाएको परिपत्र अस्पताल प्रशासन र अस्पताल विकास समितिले लुकाएर राखेको त्यहाँ कार्यरत कर्मचारीले बताएका छन्।

१२ बजेनै अस्पतालबाट निस्किएका चिकित्सक दिनभर निजी क्लिनिकमा काम गरेर घर जाने गरेको सेवाग्राहीले बताएका छन्। ओपीडीको समय थप गरेपछि अतिरिक्त भत्ता पनि पाउनु पर्ने अडान राखेर चिकित्सकले १० देखि ५ बजेसम्म ओपीडी सेवा सञ्चालन गर्ने नियम लागू नगर्न अस्पताल प्रशासनलाई दबाब दिएका कारण मन्त्रालयको निर्देशन नारायणी उपक्षेत्रीय अस्पताल कार्यान्वयनमा आउन नसकेको हो।

यता अस्पतालका मेडिकल सुपरीडेन्टेण्ड डाक्टर चित्तरन्जन साहले भने अस्पतालमा भौतिक संरचनाको अभाव भएकाले मन्त्रालयको परिपत्र अनुसार बिहान १० देखि साँझ पाँच बजेसम्म ओपीडी सेवा सञ्चालन गर्न नसकिएको दाबी गरे। अहिले ९ देखि तीन बजेसम्म ओपीडी सेवा सञ्चालन गरिरहेको दावी गर्दै उनले अस्पतालमा डाक्टरहरु बस्नका लागि कोठाको समेत अभाव भएकाले समस्या भएको  बताए। 

अस्पतालका प्रशासन प्रमुख रमेश चौधरीले भने बिहान १० देखि साँझ पाँच बजेसम्म ओपीडी सेवा सञ्चालन गर्न निर्देशन दिएलगत्तै सरकारले त्यस बापत चिकित्सकलाई अतिरिक्त ५० प्रतिशत भत्ता दिने बताएको भएपनि भत्ताका बारेमा मन्त्रालयबाट लिखित परिपत्र नआएकाले नयाँ नियम लागू गर्न नसकिएको स्विकार गरे। 

अस्पतालमा हाल प्रथम श्रेणी ११ औं तहका १५ जना, दोश्रो श्रेणी नवौं तहका २१ जना र तेश्रो श्रेणी आठौं तहका १३ जना गरी कुल ४९ चिकित्सक कार्यरत छन् । मन्त्रालयबाट दुई सय शैयाको मात्र स्वीकृती पाएको नारायणी उपक्षेत्रीय अस्पतालमा हाल तीन सय ५० शैँया सञ्चालनमा छन् ।नारायणी उपक्षेत्रीय अस्पतालमा अहिले पर्सा, बारा, रौतहट, महोत्तरी, सर्लाही, धनुषा, सिराहा र सप्तरी जिल्लाका बिरामीहरु उपचारका लागि आउने गरेका छन् ।
