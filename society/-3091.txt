मध्यपश्चिममा चुनावी चहलपहल बढ्यो, मतदाता यसरी भए उत्साहित 

दाङ । स्थानीय तहको निर्वाचन नजिकिएपछि मध्यपश्चिमका विभिन्न जिल्लाहरुमा चुनावी चहलपहल बढेको छ ।  यस क्षेत्रका बाँके, बर्दिया, दाङ, सुर्खेत, हुम्ला, जुम्लालगायतका जिल्लाहरुमा राजनीतिक दलहरुले चुनावी अभियानलाई तिव्रता दिएका छन् । 

काँग्रेस, एमाले, माओवादी केन्द्र, राप्रपालगायतका राजनीतिक दलहरुले प्रत्येक नगरपालिका र गाउँपालिकाहरुमा आफ्ना चुनावी कार्यक्रमहरुलाई केन्द्रीत गरेका छन् । चुनाव आउन डेढ महिना मात्र बाँकी रहँदा राजनीतिक दलहरुले कतिपय ठाउँमा चुनावका लागि उम्मेदवारहरु ठोस गरिसकेका छन् भने कतिपय ठाउँमा उम्मेदवारहरुको अन्तिम टुँगो लगाउन भेलासम्मेलनको आयोजना गरिरहेका छन् ।


मध्यपश्चिम क्षेत्रलाई नयाँ संरचना अनुसार दुई प्रदेशमा विभाजन गरिएको छ । अधिकांश जिल्लाहरु ६ नम्बर प्रदेशमा रहेका भएपनि बाँके, बर्दिया, दाङ, प्यूठान पाँच नम्बर प्रदेशमा रहेका छन् । दुबै प्रदेशमा रहेका यस क्षेत्रका सबै जिल्लाहरुमा स्थानीय तहको निर्वाचनको चहलपहल बढेको छ । आज मात्रै नेकपा (माओवादी केन्द्र)ले स्थानीय तहको निर्वाचनलाई मध्यनजर गर्दैै पाँच नम्बर प्रदेशको दाङमा पार्टी प्रशिक्षण कार्यक्रमको आयोजना गरेको छ।

पार्टीका शिर्षस्थ नेताहरुले प्रशिक्षण दिने कार्यक्रममा महाधिवेशन आयोजक समितिका सदस्यहरुदेखि लिएर नगर समितिका पदाधिकारीहरुसम्मका कार्यकर्ताहरुको सहभागिता रहेको माओवादी केन्द्रले जनाएको छ । स्थानीय तह कार्यान्वयनका लागि सरकारले घोषणा गरेको स्थानीय तहको निर्वाचनलाई जसरी पनि सफल बनाउनका लागि आफूहरु प्रतिवद्धताका साथ लागेको मुख्य राजनीतिक दलहरुले बताएका छन्।   

यस क्षेत्रको विभिन्न जिल्लाहरुमा चुनावी अभियानलाई तिव्रता दिइनुका साथै संगठन बिस्तारको कामलाई पनि पनि प्राथमिकता दिइएको माओवादी केन्द्रका पोलिटब्यूरो सदस्य इञ्चार्ज तिलक शर्मा ‘हिमाल’ले बताए ।  उनले पार्टीको कार्यक्रम लगत्तै अब प्रत्येक गाउँपालिका र नगरपालिकामा उम्मेदवारको तय गरिने जानकारी दिए।

उता, नेपाली काँग्रेस, एमालेलगायतका दलहरुले पनि उम्मेदवारीको तय गर्नका लागि छलफल भइहरको बताएका छन्।  स्थानीय निकायको निर्वाचन भएको झण्डै बीस बर्षपछि स्थानीय तहको निर्वाचन हुने भएपछि मतदाताहरु पनि उत्साहित भएका छन्।
