सरकारी अधिकारीकै सेटिङमा नेपाली चेली खाडीमा बेचिन बाध्य

काठमाडौं । सरकारी अधिकारीकै सेटिङमा नेपाली चेलीहरु खाडी मुलुकमा बेचिन बाध्य भएको खुलासा भएको छ। खाडी मुलुकमा नेपाली कामदारको समस्याबारे स्थलगत अध्ययन गर्न गएको व्यवस्थापिका संसद अन्तर्राष्ट्रिय सम्बन्ध तथा श्रम समितिको टोलीले सरकारी अधिकारीकै सेटिङमा खाडी मुलुकमा नेपाली चेली बेचिन बाध्य भएको पाइएको जानकारी गराएको हो।

सरकारी अधिकारीकै सेटिङमा नेपाली चेलीहरु खाडी मुलुकमा ४ लाखसम्ममा बेचिन गरेको पाइएको खुलासा

समितिका सभापति प्रभु साह नेतृत्वको टोलीले साउदी अरव, कुवेत, कतार र यूएईको स्थलगत भ्रमण गरेको थियो। भ्रमण सकिएलगत्तै मंगलबार स्वदेश फर्किएपछि त्रिभुवन अन्तर्राष्ट्रिय विमानस्थलमा संचारकर्मीसँग कुरा गर्दै समितिका सभापति साहले चारै वटा मुलुकमा नेपाली कामदारको अवस्था दयनीय भएको पाइएको बताए।

उनले सरकारी अधिकारीकै सेटिङमा नेपाली चेलीहरु खाडी मुलुकमा ४ लाखसम्ममा बेचिन गरेको पाइएको खुलासा गरे। सभापति साहले नेपाली कामदारहरु दोहोरो श्रम सम्झौताको मारमा पर्दा समेत त्यहाँस्थित नेपाली कूटनीतिक नियोगले कुनै पहल नगरेको भन्दै आपत्ति जनाए। 

उनले नेपाली कूटनीतिक नियोग र विमानस्थलमा रहेको अध्यागमन विभागको लाचारीपनका कारण नेपाल मानव तस्करको ट्रान्जिट प्वाइन्ट बन्दै गएको स्थलगत अध्ययन भ्रमणको क्रममा खुल्न आएको जानकारी दिए। संसदीय टोलीले श्रम सम्झौंता अनुसारको काम तथा सेवा र सुविधा नदिएर नेपाली कामदारमाथि पीडा थप्ने काम पनि खाडी मुलुकहरुले गरेको उल्लेख गरे। 

कूटनीतिक नियोग र विमानस्थलमा रहेको अध्यागमन विभागको लाचारीपनका कारण नेपाल मानव तस्करको ट्रान्जिट प्वाइन्ट बन्दै 

समितिले नेपाली म्यान पावर कम्पनीहरुले नेपाली कामदारलाई ठगी गरिरहेको पनि स्पष्ट पारेको छ। चार वटै मुुलुकमा विना शुल्क कामदार पठाउने व्यवस्था विपरित नेपाली कामदारहरुबाट म्यान पावर कम्पनीहरुले ठूलो रकम असुल गरेको पाइएको पनि सभापति साहले जानकारी दिए। उनले नेपाली कामदारहरुमाथि म्यान पावर कम्पनीहरुले ठूलो धनराशी असुल गरी ठगी गरेको भन्दै त्यहाँ भेटिएका कामदारहरुले आफ्नो पीडा ओकलेको सुनाए। 
 


समितिले नेपाली महिला कामदारहरु खाडी मुलुकबाटै प्रतिबन्धित मुलुकहरु इरान, इराक, ओमान लगायतका मुलुकमा बेचिन गरेको पनि खुलासा गरेको छ। खाडी मुलुकमा रहेका नेपाली महिला कामदारहरु एक्जिट भिसाको अभावमा नेपाली दुतावासहरुमा शरण लिएर बस्न बाध्य भएको पनि समितिको स्थलगत भ्रमणको क्रममा पाइएको छ। उनीहरुमाथि शारीरिक शोषण समेत हुने गरेको पाइएको समितिले जनाएको छ। 
खाडी मुलुकमा गएका कामदारहरुमाथि चर्को शोषण हुने गरेको पाइएपछि समितिले धेरै कामदार रहेका चार वटा खाडी मुलुकहरुको स्थलगत भ्रमण गरी त्यहाँको अवस्थाबारे अध्ययन गरेको हो। समितिले खाडी मुलुकमा रहेका नेपाली कामदारको अवस्था बुझि उनीहरुको समस्या समाधान गर्न सरकारलाई पटक–पटक सचेत गराउँदै आएको छ ।
