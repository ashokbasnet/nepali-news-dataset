नारायणगढ–मुग्लिन सडक खण्ड दैनिक ६ घण्टा बन्द

चितवन। राजधानीलाई देशको पूर्वी र पश्चिम भागसँग जोड्ने चितवनस्थित मुख्य सडक मार्ग नारायणगढ–मुग्लिन सडक खण्ड मंगलबारदेखि दैनिक ६ घण्टा बन्द गरिएको छ। 

नारायणगढ–मुग्लिन सडक आयोजनाले सूचना जारी गरेर सडक बन्द हुने समय सीमा तोकेको हो। यस अघि दैनिक दिउँसो साँढे चार घण्टा बन्द हुँदै आएको सडक खण्ड मंगलबारबाट दैनिक ६ घण्टा  बन्द गर्न थालिएको हो। सो सडक खण्डलाई एशियाली मापदण्ड अनुरुपको दुई लेनको बनाउने काम सञ्चालन भइरहेको छ ।

मंगलबारदेखि अर्को सूचना नआउँदासम्म सडक ६ घण्टा बन्द हुने आयोजनाका इन्जिनियर तथा सूचना अधिकारी शिव खनालले जानकारी दिए। सडक विस्तारको कामलाई तिब्रता दिन सवारी संचालनमा केही समय रोक लगाइएको पनि खनालले बताए। दिउँसो १० बजेदेखि ४ बजेसम्मको समयमा सकेसम्म बैकल्पिक सडक मार्ग प्रयोग गर्न पनि आयोजनाले सबैमा अनुरोध गरेको छ।
