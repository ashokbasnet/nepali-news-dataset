चितवनबाट ३० वटा गैंडा स्थानान्तरण गर्ने सरकारको तयारी

चितवन । सरकारले चितवन राष्ट्रिय निकुञ्जबाट ३० वटा गैंडा देशका अन्य निकुञ्ज तथा वन्यजन्तु आरक्षमा स्थानान्तरण गर्ने निर्णय गरेको छ ।
२०७१ सालको सचिव स्तरीय बैठकले चितवनबाट ३० वटा गैंडा स्थानान्तरण गर्ने निर्णय गरेको हो । सरकारको यस प्रकारको निर्णयले चितवनको मध्यवर्ती क्षेत्रका बासिन्दा सशंकित छन । पछिल्लो १० बर्षको अथक प्रयासले चितवन राष्ट्रिय निकुञ्जमा दुर्लभ एक सिंगै गैंडाको संख्या सन्तोषजनक अबस्थामा पुगेको छ । सन २०१५ को गणनामा चितवन निकुञ्जमा ६०५ वटा गैंडा रहेका थिए । यो बीचमा पाँच वटा गैंडा बर्दिया निकुञ्जमा स्थानान्तरण गरिएको छ .भने करिब ९ वटा गैंडा कालगति र करेण्ट लागेर मरेका छन । गणनापछि निकुञ्जमा गैंडाको संख्या बढेको अनुमान गरिएको छ ।

मरेको र स्थानान्तरण गरेको अनुपातमा गैंडा नबढेको भए चितवनमा गैंडाको स्थानान्तरणकै कारण घटने अबस्था आउन सक्छ । सरकारले गैंडा स्थानान्तरण गर्ने निर्णयप्रति मध्यवर्तीका संरक्षणकर्मीहरु सकारात्मक छैनन । हामीले फलाउने र अन्त लगेर मास्ने काम भयो भने त्यो हामीलाई मान्य हुने छैन मृगकुञ्ज मध्यवर्ती उपभोक्ता समितिका अध्यक्ष वासुदेब ढुंगानाले भने चितवनको गैंडा यहाँका जनताले आर्जेको सम्पत्ती हो त्यो यही राख्नु पर्छ । उनले शुक्लाफाटामा गैंडा स्थानान्तरण गर्ने विषयमा मध्यवर्तीको आलोचनात्मक समर्थन रहने बताए । बर्दिया निकुञ्जमा गत बर्ष पाँच वटा गैंडा स्थानान्तरण गरियो । बर्दियाको बबई भ्याली कुनैपनि हिसाबले गैंडाको लागि सुरक्षित होईन । गत बर्ष स्थानान्तरण गरिएको पाँच मध्य एउटा भाले गैंडा वासस्थान र आहारको अभावले मरेको छ । बर्दिया लगेर जन्मिएको एउटा बच्चलाई पनि निकुञ्जले बचाउन सकेन । कडा निगरानी गर्दा गर्दै पनि बाघको आक्रमणमा परेर सो बच्चा परयो । सरकारले पछिल्लो दोश्रो पटक पनि बर्दिया गैंडा स्थानान्तरण गर्ने निर्णय गरेको छ ।  फेरी बर्दिया गैंडा लैजाने विषयमा भने यहाँका संरक्षणकर्मीहरु सकारात्मक छैनन । संरक्षणकर्मीहरु कुनै पनि हालतमा बर्दिया गैंडा स्थानान्तरण गर्न नदिने पक्षमा पुगेका छन । बर्दिया गैंडा लैजान दिदैनौं मृगकुञ्जका अध्यक्ष ढुंगानाले भने सरकारले जबरजस्ती गरे प्रतिवाद गर्न सक्ने अबस्था आउन सक्छ । सरकारले गैंडा,अर्ना,बाह्रसिंगे लगायतका वन्यजन्तु एक निकुञ्जबाट अर्को निकुञ्ज तथा आरक्षमा स्थानान्तरण गरेर प्रजाती संरक्षण गर्ने नीति अख्तीयार गरेको छ । सोही अनुसार नै गत माघ महिनामा चितवनमा १५ वटा अर्ना ल्याईएको छ । १५ वटा अर्ना ल्याएर ३० वटा गैंडा पठाउनु पर्ने बाध्यता सृजना गरियो अध्यक्ष ढुंगानाले भने 'हामीले सुरक्षित नहुने स्थानामा गैंडा स्थानान्तरण नगर्नुहोस भनेका हौं । '
स्थानान्तरण गरिसकेपछि त्यहाँ गैंडा सुरक्षित हुनु पर्यो वातावरण तथा वन्यजन्तु संरक्षण समितिका संयोजक जीतबहादुर तमाङले भने - 'त्यसको प्रत्याभूति निकुञ्जले गराउन सक्नुपर्छ । हामीले खाई नखाई गरेर संरक्षण गरेको गैंडा हो तर हामीसंग सल्लाहा नै नगरी स्थानान्तरण गरिदै छ त्यसमा हाम्रो असहमति हो ।'
चैत २१ बाट शुक्लाफाँटामा गैंडा स्थानान्तरणको काम सूरु हुने छ । २०४२ साल यता चितवनबाट बर्दिया र शुक्लाफाटा निकुञ्जमा ९२ वटा गैंडा स्थानान्तरण गरिएको छ । शुक्लाफाटामा २०५६ सालमा ४ वटा गैंडा स्थानान्तरण गरिएको थियो । बर्दियामा अहिले सम्म ८ पटक स्थानान्तरण गरिसकिएको छ । बर्दियामा मात्र चितवनबाट अहिले सम्म ८८ वटा गैंडा स्थानान्तरण गरिएको तथ्याङक छ । यसैबीच चितवन निकुञ्जले शुक्लाफाँटा निकुञ्जलाई गैंडा दिने र त्यहाँबाट बाह्रसिंगे ल्याउने तयारी गरेको छ । चैत २१ गतेबाट सुरु हुने गैंडा स्थानान्तरणकै बेला शुक्लाफाँटाबाट बाह्रसिंगे ल्याउने तयारी भईरहेको निकुञ्जका प्रमुख संरक्षण अधिकृत रामचन्द्र कँडेलले बताए । सम्भब भएसम्म गैंडा स्थानान्तरण गर्दा प्रयोग हुने श्रोत र साधनकै प्रयोग गरेर बाह्रसिंग चितवन ल्याईने उनले जानकारी दिए । पहिलो चरणमा ५ वटा बाह्रसिंगे चितवन ल्याईने उनले बताए ।
