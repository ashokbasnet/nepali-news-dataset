लिंग पहिचान गरी गर्भपतन गराउने संस्थालाई कारवाही गर्न निर्देशन

काठमाडौं । व्यवस्थापिका संसदको महिला, बालबालिका, जेष्ठ नागरिक र समाज कल्याण समितिले ‘लिंग पहिचान गरी गर्भपतन गर्ने/गराउने व्यक्ति वा संस्थालाई कानुनी कार्वाही हुनेछ’ भन्ने व्यहोरासहितको होडिङ बोर्ड देशभरका सबै सरकारी तथा निजी स्वास्थ्य संस्थामा राख्न सरकारलाई निर्देशन दिएको छ।

समितिको मंगलबार बसेको बैठकले लिंग पहिचान गरी गर्भपतन गर्ने÷गराउने माथि कानुनी कार्वाही हुनेछ भन्ने व्यहोराको होडिङ बोर्ड सबै स्वास्थ्य संस्थाहरुमा राख्न स्वास्थ्य मन्त्रालयलाई निर्देशन दिएको हो। लिंग पहिचान गरी गर्भपतन गर्ने/गराउनेको संख्या बढदै गईरहेका बेला समितिले सरकारलाई त्यसलाई रोक्ने गरी जनचेतनामूलक कार्यक्रम संचालन गर्न पनि भनेको छ।
लिंग पहिचान गरी गर्भपतन गर्ने÷गराउने कामलाई रोक्ने गरी देशको सबै स्वास्थ्य संस्थाहरुमा होडिङ बोर्डको व्यवस्था गर्न निर्देशन दिइएको समितिकी सभापति रञ्जुकुमारी झाले जानकारी दिइन्। 

समितिले होमियोप्याथिक चिकित्सालय अन्यत्र नसार्न पनि सरकारलाई निर्देशन दिएको छ। ललितपुर महानगरपालिकास्थित हरिहर भवनमा रहेको सो कार्यालय सोही ठाउँमै राख्न समितिले स्वास्थ्य मन्त्रालयलाई निर्देशन दिएको हो। चिकित्सालयको भवनसहितको पुरै कम्पाउण्ड पाटन उच्च अदालतले खरिद गर्ने पत्राचार स्वास्थ्य मन्त्रालयमा गरेको जानकारी चिकित्सालयले गराएपछि समितिले सोही ठाउँमा चिकित्सालयको व्यवस्थापन गर्न सरकारलाई सचेत गराएको हो।

समितिले आयूर्वेद चिकित्सालयलाई प्रभावकारी ढंगले संचालन गर्न स्वास्थ्य मन्त्रालयलाई निर्देशन दिएको छ। बैठकमा समितिका सदस्यहरुले मुलुकको स्वास्थ्य क्षेत्र दयनीय बन्दै जानुमा नेताहरु जिम्मेवार रहेको आरोप लगाएका थिए। उनीहरुले ठूलो धनराशी राज्यबाट लिएर ठूला नेताहरु विदेशमा उपचार गर्न जाँदा नेपालका सरकारी अस्पतालहरुको रकम रित्तिएको भन्दै त्यसलाई रोक्न पनि सरकारसँग माग गरेका छन । 

समितिको बैठकमा अपांगता भएका व्यक्तिको अधिकारसम्बन्धि कानुनलाई संशोधन गर्न बनेको विधेयक सम्बन्धमा बनेको कार्य दलले आफनो प्रतिवेदन पनि पेश गरेको थियो । प्रतिवेदनमाथि अर्को बैठकमा छलफल हुने समितिको सचिवालयले जनाएको छ।
