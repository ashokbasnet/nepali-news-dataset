समावेशी आयोगमा पुनः नियुक्ती नगर्न सरकारलाई आग्रह

काठमाडौं । सांसदहरुले राष्ट्रिय समावेशी आयोगमा पुनः नियुक्तीको व्यवस्था नगर्न सरकारलाई सचेत गराएका छन्। व्यवस्थापिका संसद सामाजिक न्याय तथा मानव अधिकार समितिको बुधबारको बैठकमा बोल्दै समितिका सदस्यहरुले राष्ट्रिय समावेशी आयोगको कार्यकाल ६ वर्ष राख्नु उपयुक्त हुने धारणा समेत राखेका छन्।

राष्ट्रिय समावेशी आयोग विधेयक २०७२ माथिको दफावार छलफलमा भाग लिँदै प्रमुख प्रतिपक्ष नेकपा एमालेकी सांसद अष्टलक्ष्मी शाक्यले संविधान अनुसार विधेयक तयार भएको उल्लेख गर्दै त्यसमा संशोधन गरिरहन नपर्ने बताइन्। उनले संविधानले सबै समुदायको मागलाई सम्बोधन गर्न आयोग बनाउने व्यवस्था गरेकाले समावेशी आयोग गठनको कामलाई धेरै महत्व दिईरहन नपर्ने पनि उल्लेख गरिन्। 

सत्तारुढ नेकपा माओवादी केन्द्रकी सांसद कमला दोङले समावेशी आयोगको महत्व रहेको उल्लेख गर्दै दलित, महिला, जनजाति सबैलाई सम्मान अवसर दिने गरी आएको ऐन ल्याउनुपर्ने आवश्यक्ता औल्याइन। उनले आयोगले सिंधै प्रधानमन्त्री कार्यालयसँग सम्पर्क गर्न पाउने व्यवस्था विधेयकमा उल्लेख गर्नु स्वागतयोग्य भएको टिप्पणी गरिन्।

मधेशी जनअधिकार फोरम लोकतान्त्रिककी सांसद गीता क्षेत्रीले आयोगमा पुनर्नियुक्तिको व्यवस्था गर्न नहुने धारणा राखिन्। उनले आयोगलाई पनि समावेशी बनाउन भने संसदीय समितिले नै निगरानी राख्नुपर्ने आवश्यक्ता पनि औल्याइन। व्यवस्थापिका संसदको सामाजिक न्याय तथा मानव अधिकार समितिमा समावेशी आयोगको विधेयकमाथि मंगलबारबाट दफावार छलफल सुरु गरिएको हो ।
