युवा नेता शाहको हत्यामा संलग्न भएको आशंकामा नौ युवा पक्राउ

जाजरकोट । काँग्रेसका युवा नेता रविन्द्र शाहको हत्याको आशंकामा प्रहरीले नौ जनालाई पक्राउ गरेको छ । शाहसँगै ईभिनिङ्ग वाक गएका तीन जनासहित नौ जनालाई आवश्यक सोधपुछका लागि नियन्त्रणमा लिइएको जाजरकोटका प्रहरी नायव उपरीक्षक भावेश रिमालले बताएका छन् ।

उनले नियन्त्रणमा लगिएका युवाहरु रुकुम चौरजहारी तथा खलंगाका रहेका र त्यस मध्ये केही निर्माण ब्यवसायी समेत रहेको जानकारी दिए । पाँचतारा युवा संरक्षक मञ्चका अध्यक्ष एवं निर्माण ब्यवसायी समेत रहेका शाहको हत्या कसले र किन गरेको हो भन्ने कुरा अझैसम्म खुल्न नसकेको बताउँदै  प्रहरी नायव उपरीक्षक रिमालले भने –‘घटनाको आवश्यक अनुसन्धान भइरहेको छ ।’

शाहको जिल्ला अस्पताल नजिकै जाजरकोट डोल्पा सडक ईभिनिङ्ग वाक गरेर फर्कने क्रममा अपरिचित समुहले मंगलवार बेलुका ढुङ्गाले हानेर हत्या गरेका थिए । शाहको हत्याराको पहिचान गरि कारवाहीको माग गदै स्थानीय बासिन्दाहरुले आज जाजरकोट सदरमुकाम खलंगाका सबै पसल बन्द गराएका छन् । बन्दका कारण यातायात सेवा समेत चल्न सकेका छैनन् ।
