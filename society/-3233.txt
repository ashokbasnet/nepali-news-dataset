  बाँकेमा बालबालिकाको पढाई सिप सुधार गर्न शनिवार पनि पढाई

बाँके । बाँकेमा बालबालिकाको पढाई सिपमा  सुधार ल्याउनका लागि गठन गरिएका टोल पढाई समुहमा बिदाको दिन पनि पठनपाठन गर्न थालिएको छ । जिल्लामा रहेका बालबालिकाको पढाई सिप कमजोर देखिएपछि त्यसमा सुधार ल्याउनका लागि शनिवार लगायत विद्यालय बिदाको दिन पनि पठनपाठन गर्न थालिएको हो ।

प्रारम्भिक कक्षा पढाई कार्यक्रम अन्तर्गत जिल्लामा गठन गरिएका ६ सय ७८ वटा टोल पढाई समुहमा बिद्यार्थीहरुलाई बिदाको दिनमा पनि पढाई सुरु गरिएको जिल्ला शिक्षा कार्यालय बाँकले जनाएको छ ।
सामुदायिक विद्यालय तथा मदरसामा अध्ययनरत कक्षा १ देखि ३ सम्म बालबालिकाको पढाई सिप बढाउन सुरु गरिएको कार्यक्रममा विद्यार्थीहरुको उत्साहजनक उपस्थिति देखिएको बाँकेका सहायक जिल्ला शिक्षा अधिकारी गोरखबहादुर थापाले बताए ।

यसअघि बालबालिकाको पढाईमा त्यत्ति ध्यान नदिने अभिभावकहरु यतिबेला मन लगाएर बिदाको दिन पनि आफ्ना बालबालिकाहरुलाई स्कूल पठाउन थालेको बाँके युनेस्को क्लबका अध्यक्ष प्रवेज अली सिद्दिकीले बताए ।

उनले युएसएडको आर्थिक सहयोगमा बाँके युनेस्को क्लबले जिल्लाका ३ सय ५९ वटा बिद्यालय र मदरसामा प्रारम्भिक कक्षा पढाई कार्यक्रम संचालन गरिएको जानकारी दिए । टोल पढाई समुहहरुले पढाईलाई प्रभावकारी बनाउनका लागि स्थानीय पढाई सामाग्रीसमेत निर्माण गरेका छन् । जसले गर्दा टोल पढाई समुहमा बालबालिकाहरु उपस्थिति बढ्दै गएको छ ।
