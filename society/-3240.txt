चुरे क्षेत्रबाट अबैध रुपमा ढुंगा निकासी बढ्दो

बाँके । बाँकेको राप्तीपारिको चुरे क्षेत्रबाट अबैध रुपमा ढुंगा उत्खनन् गर्ने कार्य नरोकिएपछि बन कार्यालयले निगरानी बढाएको छ ।
बिगत छ महिनादेखि अबैध रुपमा ढुंगा उत्खनन् गर्ने काम भइरहेपनि सरोकार निकायले चासो नदिएको भन्ने जनागुनासो बढेपछि बन कार्यालयले निगरानी बढाएको हो ।

आज मात्रै चुरे क्षेत्रमा ढुंगा उत्खनन् गर्ने कार्यमा प्रयोग भएका तीनवटा ट्रयाक्टर वन कार्यालयको गस्ती टोलीले  नियन्त्रणमा लिएको छ ।  बन कर्मचारीको टोलीले फत्तेपुरको खल्लाझगडियाबाट ट्रयाक्टरसहित तीन जनालाई पक्राउ गरेको हो ।

गस्ती टोलीले चुरे क्षेत्रबाट उत्खनन् गरेर ल्याइएको ढुंगा पहिलो पटक नियन्त्रणमा लगिएको गुलरी ईलाका बन कार्यालयका रेन्जर गगन महताराले बताएका छन् ।

उनले पक्राउ परेका ब्यक्तिहरुलाई जिल्ला बन कार्यालय बाँकेमा पठाइएको र ढुंगा बोकेका ट्रयाक्टरहरु सेक्टर बन कार्यालय बैजापुरमा राखिएको जानकारी दिए ।

पक्राउ परेका तिनै जनामाथि आवश्यक अनुसन्धान सुरु गरिएको जिल्ला बन कार्यालय बाँकले जनाएको छ ।
बाँकेमा चुरे क्षेत्रबाट ढुंगा उत्खनन् गर्न कसैलाई अनुमति नदिएको भएपनि भित्रभित्रै अबैध रुपले ढुंगा चोरी निकासी भइरहेको स्थानीय बासिन्दाहरुले बताएका छन् ।

उनीहरुले बाँकेमा साबिकका १५ गाविसमा पर्ने करिब ८० हजार ८ सय ७२ हेक्टर चुरे क्षेत्रमा अबैध रुपमा दैनिक ढुंगा उत्खनन् गर्ने कार्य भइरहेको भन्दै यसलाई रोक्न सम्बन्धित निकायको ध्यानाकर्षण गराएका छन् ।
