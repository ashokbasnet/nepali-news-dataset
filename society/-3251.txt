एसियाकै ठूलो हात्ती राजगज हराएपछि स्थानीय बासिन्दा चिन्तित 

बर्दिया । बर्दिया राष्ट्रिय निकुञ्जबाट एसियाकै सबैभन्दा ठूलो राजगज हात्ती हराएपछि स्थानीय बासिन्दाहरु चिन्तित भएका छन् ।
एसियामा पाइने घरेलु तथा जंगली हात्ती गरी झण्डै ६५ हजार हात्तीमध्येकै सबैभन्दा ठूलो राजगज हात्ती हराएर गएपछि जिल्लाको पर्यटन ब्यबसायमा धक्का पुगेको भन्दै चिन्तित भएका हुन् ।

एकातिर जंगली हात्तीबाट पीडित भएपनि अर्कातिर विश्वकै सबैभन्दा ठूलो हात्ती आफ्नौ ठाउँमा रहेको भन्दै स्थानीय बासिन्दाहरुले गौरवको अनुभूति गर्ने गरेका थिए । अहिले उक्त गौरवको प्रतिक हराएर गएपछि उनीहरु झनै पीडित बनेका छन् ।

निकुञ्जबाट राजगज हराएर गएपछि उसको सम्झनामा स्थानीय संरक्षणकर्मीहरुको सक्रियतामा हात्ती बाँध्ने खमारी तथा स्तम्भ निर्माण गरिएको छ ।

राजगज भौतिक रुपमै हराएर गएपनि इतिहासमा बर्दिया राष्ट्रिय निकुञ्जमा विश्वकै ठूलो हात्ती थियो भन्ने कुरा राखिराख्नका लागि स्तम्भ निर्माण गरिएको स्थानीय चोरी सिकार नियन्त्रण युवा परिचालन अभियानका अध्यक्ष हेमन्त आचार्यले बताएका छन् ।

२०४९ सालमा बर्दिया राष्ट्रिय निकुञ्जमा पहिलोचोटी देखा परेको ११ फिट ३ इञ्च उचाई भएको राजगज ०६४ सालदेखि नदेखिएको बर्दिया राष्ट्रिय निकुञ्जका निमित्त प्रमुख संरक्षण अधिकृत रमेशकुमार थापाले बताए ।

नै बर्षसम्म देखा नपरेकाले राजगज हात्ती हराएको अनुमान गरिएको बताउँदै उनले भने –‘जिवित भएको भए बर्दिया राष्ट्रिय निकुञ्ज वा भारतको कतर्नियाघाट बन्यजन्तु आरक्षमा देखिनु पर्ने हो तर, कतै देखिएको छैन ।’

राजगज हात्तीलाई दुई दशक अघि बेलायती वैज्ञानिक जो ब्लम्सफेर स्नेलको टोलीले एसियमा पाइने हात्तीमध्येकै सवैभन्दा ठूलो भएको प्रमाणित गरेका थिए । हाल बर्दियामा २५ आगन्तुक र एक सय रैथाने गर झण्डै सवा सय जंगली हात्ती रहेको निकुञ्जले जनाएको छ ।
