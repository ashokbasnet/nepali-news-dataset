राजधानीको सडक विस्तारको विरोधमा प्रदर्शन

काठमाडौं। राजधानीका विभिन्न स्थानमा हुँदै गरेको सडक विस्तार गैरन्यायिक भएको दाबी सहित त्यसविरुद्ध राजधानीको माइतीघर मण्डलामा प्रर्दशन भएको छ। काठमाडौं उपत्यकाव्यापी सडक विस्तार पीडित संघर्ष समितिको अगुवाईमा राजधानीका सडक विस्तारबाट पीडित भएको दाबी गर्दै एक समूहले बिहीबार मण्डलामा विरोध प्रर्दशन गरेको हो।

 पीडितहरुलाई सहमतिमा ल्याई घरजगगाको पर्याप्त तथा चलनचल्तीको बजार मूल्य अनुसारको क्षतिपूर्ति तथा मुआब्जा दिएर मात्र सडक विस्तार हुनुपर्नेमा सरकारले क्षतिपूर्ति तथा मुआब्जाको कुनै आधार तय नगरी अदालतको अन्तरिम आदेशको समेत पालना नगरी केही दिन यता अन्धाधुन्ध डोजर आतंक फैलाउदै सडक विस्तार कार्य गर्दै आएको दाबी पीडितले गरेका छन्। घरबासबाट उठिवास लगाएको कारण पर्न जाने समस्याको निराकरण गर्न पुनस्थपनाको व्यवस्था गर्नुपर्नेमा पनि सरकार वेपरवाह बनेको उनीहरुले आरोप लगाएका छन् । 



पीडितहरुले सडकविस्तार कार्यको विरोधमा मण्डलादेखि विजुली बजारसम्म नारावाजी सहित र्याली गर्दै पुन मण्डलामा पुगेर कोणसभा गरेका थिए । पीडितले सडक विस्तारको नाममा भएका कामकारवाही तथा अध्याधिक सवारी साधनको प्रदुषणले मृगौला, क्यान्सर र मानसिक रोगीहरुको चाप अस्पतालमा दिन दिनै बढेको तथा उपत्यकाको वातावरण प्रदुषित बन्दै गएको भन्दै त्यस तर्फ पनि सरकारको ध्यानाकर्षण गराएका छन् ।
