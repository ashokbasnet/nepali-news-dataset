बर्दियामा सेवालाई प्रभावकारी बनाउँदै लैजाने सरकारी कार्यालयको प्रतिवद्धता 

बर्दिया । बर्दियाका सरकारी सेवा प्रदायक निकायहरुले सेवाग्राहीको आवश्यकता र महत्वलाई मध्यनजर गर्दै आफूले दिने सेवालाई थप प्रभावकारी बनाउँदै लैजाने प्रतिवद्धता जनाएका छन् ।  सेवा प्रदायक र सेवाग्राहीबीच आज गुलरियामा भएको जिल्लास्तरीय अन्तरक्रियामा जिल्ला शिक्षा कार्यालय, जिल्ला स्वास्थ्य कार्यालय, जिल्ला खानेपानी तथा सरसफाई कार्यालय, जिल्ला पशु कार्यालय र जिल्ला कृषि विकास कार्यालयले सो प्रतिवद्धता जनाएका हुन्।

कार्यक्रममा सरकारी कार्यालय तथा सेवा प्रदायक निकायले आफ्नो कार्यालयमार्फत स्थानीय नागरिकहरुलाई दिइने सेवा र सुविधाका बारेमा जानकारी गराएका थिए ।  मानवअधिकार निगरानी समुह, बालअधिकार चेतना समुह र युवा समुहका सदस्यहरुले आफुहरुले भोगिरहेका शिक्षा, स्वास्थ्य र खाद्य क्षेत्रका समस्या लिखित र मौखिक रुपमा प्रस्तुत गर्दै त्यसलाई समाधान गर्न प्रक्रिया अगाडी बढाउन आग्रह गरेका थिए।

जिल्ला शिक्षा अधिकारी दमन चौधरीले शिक्षा क्षेत्रमा सुधार ल्याउनका लागि आफू लागि रहेको र स्थानीय नागरिकहरु सचेत भएर प्रत्यक्ष–अप्रत्यक्ष रुपमा झकझकाइ रहन आग्रह गरे । जिल्ला स्वास्थ्य कार्यालय बर्दियाकास्वास्थ्य अधिकृत सुनिल पाण्डेले समय र आवश्यकता अनुसार सेवा दिन नसकिरहेको सत्य भएको बताए। उनले स्वास्थ्य संस्थामा औषधिको अभाव हुनुमा स्थानीय र जिल्ला तह भन्दा पनि केन्द्रबाट प्रक्रिया ढिलाई भएकोले केहि समस्या देखिएको जानकारी दिए।

कृषि विकास कार्यालयका अधिकृत शिवराज सुवेदी तथा जिल्ला पशु कार्यालयका डाक्टर पे्रमकुमार मण्डलले किसानहरु सेवा लिन निरन्तर सम्पर्कमा आइरहन अनुरोध गर्दै अन्य समस्याहरु समाधान गर्दै जाने प्रतिवद्धता ब्यक्त गरे ।  कार्यक्रममा शिक्षा, स्वास्थ्य र खाद्य क्षेत्रमा रहेका समस्याको बारेमासमेत छलफल भएको थियो । सरकारी निकायबाट नागरिकहरुले पाउनुपर्ने सेवा सुविधा कसरी प्रवाह भइरहेको छ र सो क्रममा उत्पन्न भइरहेका समस्या कसरी समाधान गर्न सकिन्छ भन्ने विषयलाई छलफल गर्ने उद्देश्यले कार्यक्रम आयोजना गरिएको इन्सेककी कार्यक्रम संयोजक सरस्वती मल्लले बताइन्।  

छलफलको क्रममा सहभागीहरुले सरकारी कार्यालयबाट सूचना प्रवाह नहुने गरेको र सूचना नपाउँदा नागरिकहरुले पाउनै पर्ने सेवा सुविधा लिनबाट बञ्चित भएको गुनासो गरेका थिए ।  कार्यक्रममा बोल्दै बर्दिया नागरिक समाज संजालका संयोजक बालकृष्ण ओलीले सरकारी निकायबाट सेवा सुबिधा प्राप्त गर्न नागरिक आफै सचेत नभएसम्म सधै समस्या भई रहने बताए। 

उपभोक्ता हित संरक्षण मञ्च नेपालका अध्यक्ष नरेन्द्र शर्माले उपभोक्ताहरुको हकअधिकार र राज्यको दायीत्वका साथै कानुनको बारेमा सहजिकरण गरेका थिए । इन्सेकले सञ्चालन गरेको ‘स्थानिय समुदायलाई सचेत पार्दै, जिम्मेवार निकायलाई जवाफदेही बनाउने कार्यक्रम’ अन्र्तगत गरिएको सो अन्तरक्रिया इन्सेक बर्दिया, बर्दिया नागरिक समाज सञ्जाल, खाद्य अधिकार सञ्जाल, उपभोत्ता हित संरक्षण मञ्च नेपालको आयोजनामा भएको इन्सेक बर्दियाका प्रतिनिधि मानवहादुर चौधरीले जानकारी दिएका छन्।
