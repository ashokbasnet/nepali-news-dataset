ताप्लेजुङमा अंगीकृत नागरिकता लिनेको संख्या ह्वात्तै बढ्यो 

ताप्लेजुङ । तराईपछि हिमालीक्षेत्र ताप्लेजुङमा अंगिकृत नागरिकता लिनेको संख्या दिन प्रतिदिन बढ्न थालेको छ।  यो वर्ष अहिलेसम्ममा जिल्ला प्रशासन कार्यालय ताप्लेजुङले १ सय २९ जनालाई वैवाहिक अंगिकृत नागरिकता प्रदान गरेको जनाएको छ। 

अघिल्लो वर्ष १८ जनाले वैवाहिक अंगिकृत नागरिकता लिएकोमा यो वर्ष चैत दोस्रो सातासम्म १ सय २९ जनाले वैवाहिक अंगिकृत नागरिकता लिएको जिल्ला प्रशासन कार्यालयले पुष्टी गरेको छ। अंगिकृत नागरिकता लिनेमा पुरुषसँग विवाह गरी आउने महिला सबैभन्दा बढी भारतबाट र त्यसपछि चीनको तीब्बतका छन्। 

अंगिकृत नागरिकता लिनेको संख्या बढिरहँदा यो वर्ष आमाको नामबाट नागरिकता लिने भने जम्मा एक जनामात्र रहेको जिल्ला प्रशासन कार्यालयले जनाएको छ । जिल्ला प्रशासन कार्यालय भन्छ २०६६ सालमा पापुङका पासाङ शेर्पाले आमाको नामबाट नागरिकता लिएकोमा यो वर्ष दोखु गाविसकी मैना लिम्बुले मात्र आमाको नामबाट नागरिकता लिएकी छन्।
