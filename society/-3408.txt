जनचासो सम्बोधन गर्न कामपाद्वारा ३० बुँदे सुधार कार्ययोजना सार्वजनिक

काठमाडौं। काठमाडौं महानगरपालिकाले जनचासोलाई तत्काल सम्बोधन गर्नेगरी ३० बुदे सुधार कार्ययोजना सार्वजनिक गरेको छ।
काठमाडौं महानगरपालिका प्रदुषणको चपेटामा परिरहेका बेला सफाई अभियानलाई उच्च प्राथमिकता दिदैं तत्काल सम्बोधन गर्ने गरी सुधार कार्यहरुको योजना सार्वजनिक गरेको हो। काठमाडौंमा शुक्रबार आयोजित एक कार्यक्रमकाबीच उपप्रधान तथा स्थानीय विकास मन्त्री कमल थापाले सुधार कार्ययोजना सार्वजनिक गरेका हुन्।

सुधार कार्ययोजनामा जनचासोलाई सम्बोधन गर्नेगरी ‘¥यापिड रेसपोन्स टिम’ को व्यवस्था पनि गरिएको छ। त्यसैगरी सहरी सडकको सफाई अभियानका लागि उच्च क्षमताको धुलो तान्ने ब्रुमर १० थान खरिद गर्ने ,सफाईका लागि दैनिक, साप्ताहिक कार्यतालिका बनाइ सो अनुसार काम गर्ने, वडाको सेवा प्रवाहमा सुधार ल्याउन नागरिक मैत्री प्रविधिको व्यवस्था गर्ने उल्लेख गरिएको छ। 

उच्च क्षमताको धुलो तान्ने ब्रुमर १० थान खरिद गर्ने ,सफाईका लागि दैनिक, साप्ताहिक कार्यतालिका बनाइ सो अनुसार काम गर्ने, वडाको सेवा प्रवाहमा सुधार ल्याउन नागरिक मैत्री प्रविधिको व्यवस्था गर्ने 

उपप्रधान तथा स्थानीय विकास मन्त्री कमल थापाले कार्ययोजनाले काठमाडौंबासीलाई राहत मिल्ने विश्वास व्यक्त गरे। उनले काठमाडौं धुवा, धुलो र प्रदुषणबाट आक्रान्त भएकाले त्यसबाट मुक्त गर्न पनि महानगरपालिकाले केही तत्कालीन र दीर्घकालीन योजना अघि सारेको बताए। 

महानगरपालिकाले विकास निर्माणको कामलाई तीव्र गतिमा अघि बढाउने उद्देश्यका साथ राष्ट्रिय गानका सर्जक प्रदिपकुमार राई ‘व्याकुल माईला’लाई विकास दुतमा मनोनयन गर्ने योजना पनि बनाएको छ। विकासका गतिविधिमा सबैलाई सहभागी गराउने गरी विकास दुतको पनि मनोनयन गर्ने योजना बनाइएको काठमाडौं महानगरपालिकाले जनाएको छ ।

महानगर पालिकालाई हरियाली बनाउने योजना पनि अघि सारिएको छ। ६ महिना भित्र नदी किनारा र अन्य सम्भावित स्थानमा रुख रोप्ने कामलाई अघि बढाउने कार्ययोजनामा उल्लेख गरिएको छ। महानगरपालिकाले काठमाडौंको फोहोर व्यवस्थापन गर्ने ओखरपौवा, सिसडोल र बन्चरे डाँडाको एकीकृत व्यवस्थापन गर्ने पनि तयारी गरेको छ ।

त्यसै गरी घर निर्माणको कामलाई व्यवस्थित गराउने पनि महानगरपालिकाको तत्कालीन कार्ययोजनामा उल्लेख गरिएको छ । सडक तथा ढल मर्मतको कामलाई पनि व्यवस्थापन गर्ने तत्कालीन योजना अघि सारिएको छ । जनताका चासोको विषयलाई तत्काल सम्बोधन हुने गरी कार्ययोजना तय गरिएको महानगरपालिकाका प्रमुख तथा कार्यकारी अधिकृत इश्वरराज पौडेलले जानकारी दिए।
