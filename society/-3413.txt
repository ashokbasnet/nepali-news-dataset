अटिजम स्वास्थ्य क्षेत्रको ठूलो समस्याः मन्त्री थापा

काठमाडौं । स्वास्थ्यमन्त्री गगन थापाले अटिजमलाई स्वास्थ्य क्षेत्रमा देखिएको ठूलो संकटको रुपमा लिएर सरकार जिम्मेवार ढंगले अघि बढ्ने प्रतिवद्धता जनाएका छन्।

अटिजम केयर नेपाल सोसाईटीले शुक्रबार स्वास्थ्य मन्त्रालयमा गरेको कार्यक्रमलाई सम्बोधन गर्दै मन्त्री थापाले अटिजमलाई आफूले स्वास्थ्य क्षेत्रमा देखिएको ठूलो संकटको रुपमा लिएको बताएका हुन्।  ६८ जनामा १ जनामा अटिजम देखिने गरेको तथ्याङ र त्यसको पहिचान तथा उपचार पद्धती जटिल रहेको उल्लेख गर्दे उनले आधारभूत दायित्वबाट नपन्छिने प्रतिबद्धता जनाए। 

मन्त्री थापाले अटिजमका विषयमा थप अनुसन्धान गर्न आवश्यक रहेको भन्दै उनले मन्त्रालयले त्यसमा उचित ध्यान दिने आश्वासन दिए। अटिजम र अटिजम जस्ता कयौं सम्बोधन गर्नुपर्ने सरकारका दायित्वका सवालमा काम गरिरहेको संस्था र अभियानहरुसंग साझेदारी गरेर अघि बढ्ने गरी नीतिगत व्यवस्था गर्न लागेको उनको भनाइ थियो। उनले अटिजम र अटिजमबाट प्रभावित भएका परिवारहरुको सरकारले साझेदारीको आधारमा जिम्मेवारी लिने प्रतिवद्धता जनाए।

बच्चा जन्मेपछि शारीरिक, संचार, सामाजिक सिप र व्यवहारमा फरक आउनु र केही भागको विकास नहुनुलाई अटिजम भनिन्छ। त्यसैगरी अटिजम भएका बालबालिकाले धेरै युनिक र जटिल प्रकृतिको व्यवहार देखाउनुको साथै उमेर सापेक्ष समस्या जटिल बन्दै जाने गर्दछ । विश्वको पछिल्लो तथ्याङ्क अनुसार हरेक ६८ जना जन्मेको बालबालिकाहरु मध्ये १ जनामा यो समस्या भएको अनुमान गरिएको छ ।

त्यसैगरी नेपालमा करिब ३ लाख अटिजम भएका व्यक्ति भएको अनुमान गरिएको छ । संयुक्त राष्टसंघले तिब्र गतिमा बढ्दै गएको अटिजम प्रति चासो देखाउदै सन् २००८ देखि अप्रिल २ लाई विश्व अटिजम जनचेतना दिवसका रुपमा घोषण गरेको छ । सोही घोषणा अनुसार अप्रिल २ मा विश्व अटिजम दिवस मनाउने गरिन्छ ।
