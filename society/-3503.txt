दाङमा ट्रक दुर्घटना, तीन जना घाइते 

दाङ । दाङ घोराही–लमही सडक खण्डको मसोटखोलामा ट्रक दुर्घटना हुँदा तीन जना घाइते भएका छन् ।

घोराही सिमेन्ट उद्योग गोग्लीबाट किलिङकर लिएर चन्द्रौटा जाँदै गरेको ना २ ख ८९८७ नम्बरको ट्रक घोराही उपमहानगरपालिका वडा नं. ३ मसोट मोडबाट खोलामा खस्दा तीन जना घाइते भएका हुन् ।

घाइते हुनेहरुमा चालक अर्घाखाँचीका २८ बर्षिय विष्णु घिमिरे, सहचालक रुपन्देही कालिस्थानका १७ बर्षीय सुरेन्द्र दुसाद र ट्रकमा सवार तुलसीपुर उपमहानगरपालिका ८ का ३२ बर्षिय झरेन्द्र आचार्य रहेको प्रहरीले जनाएको छ ।

दुर्घटनामा परी घाइते भएका तिनै जनाको राप्ती उपक्षेत्रीय अस्पताल घोराहीमा उपचार भइरहेको दाङका ट्राफिक प्रहरी प्रमुख, प्रहरी निरीक्षक ओमप्रकाश वाग्लेले बताएका छन् ।
