हात्तीको आक्रमणबाट ज्यान गुमाएका परिवारलाई दश लाख राहत प्रदान

बर्दिया । बर्दियामा जंगली हात्तीको आक्रमणमा परी ज्यान गुमाएका एक परिवारलाई दश लाख राहत रकम प्रदान गरिएको छ ।
जंगली हात्तीको आक्रमणमा परी आफ्नो सन्तान गुमाएका ठाकुरबाबा नगरपालिका वडा नं. –२ कर्मलाका बिश्राम बादीलाई राहत स्वरुप उक्त रकम प्रदान गरिएको हो ।

वन्यजन्तुको आक्रमणमा परी ज्यान गुमाएका परीवारलाई ५ लाख राहत रकम उपलब्ध गराउने ब्यवस्था भए अनुसार निकुञ्जबाट पाँच लाख र श्रीरामनगर उपभोक्ता समिति तथा र अन्य संघसंस्थाको सहयोगमा थप ५ लाख गरी दश लाख राहत प्रदान गरिएको बर्दिया राष्ट्रिय निकुञ्जले जनाएको छ ।

एक कार्यक्रमकाबीच शनिवार मृतक परिवारलाई निकुञ्जका निमित्त प्रमुख संरक्षण अधिकृत रमेश थापाले राहत स्वरुप १० लाख रकमको चेक हस्तान्तरण गरेका थिए ।

सो क्रममा उनले मृतकका बुवालाई जीवीकोपार्जनका लागि आयआर्जनमुलक कार्यक्रमको पनि सहयोग गरिने बताए । गत फागुन २४ गते राती बर्दिया राष्ट्रिय निकुञ्जबाट आएको हात्तीको आक्रमणबाट बिश्रामका छोरा बिजयको ज्यान गएको थियो ।

निकुञ्जबाट बिद्युतीय तारबार चुँडालेर गाउँमा जंगली हात्तीलाई धपाउन घरबाहिर निस्केको बेला उनलाई जंगली हात्तीले आक्रमण गरेको थियो । उनलाई जंगली हात्तीले कुल्चिएर मारेपछि आक्रोशित स्थानियवा बासिन्दाहरुले निकुञ्जको मध्यवर्ती क्षेत्र व्यवस्थापन समिति अन्तरगत श्रीरामनगर उपभोक्ता समितिमा तालाबन्दी गरेका थिए ।

मृतकका परिवारलाई उचित क्षतिपूर्ति दिन र घरपरीवार मध्ये एक जनालाई रोजगार दिनु पर्ने भन्दै स्थानीय बासिन्दाहरुले २५ गते दिउसो केही बेरसम्म पूर्वपश्चिम राजमार्ग समेत अबरुद्ध गरेका थिए ।

मृतक नेपालीका बुवा बिश्राम बादी सहित स्थानिय बासिन्दा, बर्दिया राष्ट्रिय निकुञ्जका संरक्षणकर्मी अशोक भण्डारी, बर्दिया राष्टिय निकुञ्ज मध्यवर्ती क्षेत्र व्यवस्थापन समितीका अध्यक्ष नेत्रराज आचार्य सहितको उपस्थितिमा पीडितहरुको माग पुरा गर्न पहल गर्ने र निकुञ्ज किनारमा कंक्रीट वाल निर्माण गर्ने लगायतका बिषयमा सहमति भएपछि राजामार्ग खुलेको थियो । सोही सहमिति अनुसार उक्त राहत रकम प्रदान गरिएको बताइएको छ ।
