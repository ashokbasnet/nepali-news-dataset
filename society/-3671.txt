जानकी मन्दिरलाई विश्व सम्पदा सूचिमा सूचिकृत गराउन माग

जनकपुर। मिथिलाञ्चलको प्राचीन राजधानीको रुपमा रहेको जनकपुरको ऐतिहासिक जानकी मन्दिरलाई विश्व सम्पदा सूचिमा सूचिकृत गराउन स्थानीयबासीले सरकारसँग आग्रह गरेका छन्।

जानकी मन्दिरलाई स्थानीय स्तरबाट विश्व सम्पदामा सूचिकृत गराउनका लागि पहल हुँदै आएपनि सरकारले नै यसमा पहलकदमी नलिएको स्थानीयबासीको गुनासो छ। जनकपुरको मध्य भागमा १ सय ५० वर्ष भन्दा पुरानो जानकी मन्दिर विश्वका सबै हिन्दुहरुकालागि आस्थाको केन्द्र हो। सिताको जन्म भूमि र लिलाभूमि समेत रहेको जनकपुर विश्वभरि नै पवित्र धार्मिक स्थलमा रुपमा परिचित छ।

तर करिब ४ सय वर्षको इतिहास बोकेको यो शहर र एक सय ५० वर्ष भन्दा माथिको इतिहास बोकेको जानकी मन्दिर भने अहिलेसम्म विश्व सम्पदा सूचिमा सूचिकृत हुन सकेको छैन्। यसका लागि स्थानीय स्तरबाट हुने गरेको पहल पनि फगत गफ शिवाय अरु केही नभएको टिप्पणी हुन थालेको छ। जानकी मन्दिरमा दर्शन गर्न टाढा टाढाबाट श्रद्धालुहरु आउने गरेका छन्।

अनेकौं पटक जनकपुरमा जानकी मन्दिरलाई विश्व सम्पदा सूचिमा सूचिकृत गराउनका लागि अभियान संचालन गरिएको भएपनि यसले ठोस रुप लिन सकेको छै। यसका लागि स्थानीय स्तरबाट निरन्तर प्रयास हुनुपर्ने स्थानियवासीको माग छ। जानकी मन्दिरलाई ट्रष्टको रुपमा विकास गरेर विश्व सम्पदा सूचिमा सुचिकृत गराउनुपर्ने माग स्थानीय बुद्धिजीवीहरुले गरेका छन्।

अहिले यो मन्दिर नौलाखा, जानकी भवन र शिशमहल नामले पनि प्रख्यात छ। मुगल वास्तुशैली र हिन्दू वास्तुशैलीको अनुपम संगमबाट बनेको यो मन्दिरले वास्तु कलाकारिताको विलक्षण प्रतिभालाई उजागर गर्दछ। भगवान् रामकी अर्धांगिनी सीताको सम्झनामा मिथिलाको प्राचीन राजधानी जनकपुरमा बनाइएको मन्दिरको सुन्दरता र भव्यता आफैंमा विशिष्ट रहेको छ। मिथिला शब्दलाई स्वयममा मोक्ष र पुण्यदायक मानिने चलन भएका कारणले पनि जानकी मन्दिरको नित्य नाम लिँदा पनि सर्वपाप नाश हुन्छ भन्ने धार्मिक मान्यता रही आएको छ।

४९ हजार ५ सय ५५ वर्गफिटमा फैलिएको सो मन्दिर करिब ५० फिट अग्लो छ। पूर्वतर्फ फर्किएको सो मन्दिरको शोभा चारैतिरका ठूला र साना गुम्बजले सजाइएको छ भने चारैतिर विभिन्न रंगका रंगी चंगी फूलबुट्टाले सिंगारिएको छ। यस मन्दिरमा ६० वटा कोठा रहेका छन्। यीमध्ये शिश गर्भगृह विशेष महत्वपूर्ण छन् भने मन्दिरको भव्य कलात्मक गर्भ भवन अत्यन्त आकर्षक छ। चारै कुनामा ३÷३ वटाका दरले बनाइएका बाह्रवटा कलात्मक बुर्जाका साथै अन्य साना ठूला बुर्जा र गुम्बजमाथि रहेका सुनौला गजुर, फराकिलो परिसर, अर्धवृत्र आकारको प्रवेशद्वार र प्रवेशद्वारको दुवैतिर र माथि बनाइएका विभिन्न चित्रले मन्दिरको भव्यतालाई अझ बढाएको देखिन्छ ।

यस स्थानका परिचय दिने श्रेय यस मन्दिरका पहिलो महन्त शुरकिशोर दासलाई दिइन्छ। प्राचीन विदेह वा मिथिलाको राजधानी जनकपुर अहिलेको जनकपुर रहेको स्थल नै हो भनी पहिचान गराउने श्रेय पनि यिनै महन्तलाई दिइन्छ। वर्तमान जानकी मन्दिर रहेको स्थानमा पहिले एउटा निमको रुख थियो। १७ औं शताब्दीको अन्ततिर सोही स्थानमा ती महन्त विश्राम गर्न सुतेका थिए।



यीनलाई त्यसैबखत सपनामा देवी सीताले यसै स्थानमा आफ्नो पिताको दरबार रहेको थियो भनेर बताएको जनश्रुती पाइन्छ। त्यसपछि महन्तले त्यस स्थानमा एक झुपडी बनाई पूजाआजा गर्न थाले। यिनकै समयदेखि यसको ख्याती बढ्न थाल्यो र मानिसहरु घनाजंगलभित्र रहेको स्थानमा पूर्णिमा तथा पवित्र पर्वहरुको अवसरमा यहाँ आई स्नान र पूजाआजा गरी फर्कन्थे। स्थाीनयवासीले यसलाई विश्व सम्पदामा सूचिकृत गराउनको लागि सरकारी स्तरबाट समेत प्रयास हुनुपर्नेमा जोड दिएका छन्।

राजा मणिकसेनले विसं १७८४ मा एक हजार ४ सय बिघा सीतारामको भोगरागका लागि जमिन दान गरेका थिए। यस्तै विक्रम संवत १७९० साल फागुन ७ गतेका दिन हेमकर्ण सेनले जग्गाको सिमाना गुठी थामिदिएको र नेपालको एकीकरणपछि पृथ्वीनारायण शाहबाट सो जग्गा कुशविर्ताकै रुपमा उपलब्ध गराएको विसं १८६७ सालको गिर्वाणयुद्ध वीरविक्रम शाहको लालमोहरमा उल्लिखित छ।

यसै लालमोहरबाट गिर्वाणयुद्ध विक्रम शाहले विर्ता पक्का ठहराई चार किल्लाको सिमाना तोकी जानकीको नित्य पूजा र सदाव्रत चलाएको र शिष्य परम्पराअनुसार भोग गर्ने आदेश दिएको बताइन्छ । यसै आदेशबाट राजगुठी अन्तर्गत पूर्णरुपमा स्वतन्त्र भई गुरुशिष्य परम्परागत चलिआएको र सञ्चालन व्यवस्थापनको जिम्मा महन्तमा रहेको देखिन्छ।

सो मन्दिरको निर्माणको सन्दर्भमा स्थानीय किम्बदन्ती अनुसार भारतका टिकमगढका एक राजा यस क्षेत्रतर्फ शिकार खेल्न आएका बखत यहाँको ख्याती सुनी आफ्नी रानीलाई लिई एकदिन तीर्थ गर्न भनी यहाँ आए। ती राजा निःसन्तान थिए। यिनकी रानीले पुत्र प्राप्त गरेमा नौं लाख लगाई एक भव्य मन्दिर बनाउने बाचा गरिन्। कालान्तरमा रानीलाई पुत्र प्राप्त भए र उनले नौ लाख लगाई यो मन्दिर निर्माण गराएका कारण यसको अर्को नाम नौलाखा रहन गएको हो।

जनकपुरको प्रसिद्ध जानकी मन्दिर सारा विश्वका हिन्दुहरुको आस्थाको केन्द्र रहेको छ। यसको विकास र सम्बद्र्धन तथा विश्व सम्पदामा सूचिकृत गराउनको लागि राज्यले समेत अपनत्व ग्रहण गर्नुपर्ने आवश्यकता रहेको छ। यसका लागि चाहिने आवश्यक संरचनाको विकास गरेर जानकी मन्दिरलाई विश्व सम्पदामा सूचिकृत गराइए जनकपुरमा पर्यटन प्रवद्र्धनमा समेत टेवा पुग्ने निश्चित छ।
