गाउँबाट पाँच बालक एकसाथ गायब, अभिभावक चिन्तित

चैत्र २२ । बर्दियामा पाँच जना बालकहरु हराएपछि आफन्तहरु चिन्तित भएका छन् । सानोश्रीताराताल नगरपालिका –९ धामी टोलका पाँच बालकहरु घरबाट हराएका हुन् ।

अन्दाजी १२ देखी १४ वर्ष उमेरसम्मका सुरेश बिक , प्रदिप टमाटा , किरन सुनार, नारायण सुनार र सन्तोष विक गत शनिबारदेखि हराइरहेको बताइएको छ ।

उनीहरु गुलरिया –१ प्रगति मन्दिरमा लाग्ने साप्ताहिक हाट बजारमा माछा पसलमा पानी बोकीरहेको अवस्थामा स्थानीय बासिन्दाहरुले देखेको बताएका छन् । 

गुलरिया –१ का आफन्त पर्ने बिष्णु सुनारको घरमा राती बास बसेर बिहान  मर्निङवाकका लागि निस्केको स्थानीय बासिन्दाको भनाई छ । 

धर्मभक्त मावि,  सम्भुशरण मावि , धर्मज्योति र गणेश निमाविमा अध्यनरत रहेका बालकहरु हराउँदा  अभिभावकहरु चिन्तित भएको स्थानीय परे चुनाराले बताएका छन् ।
