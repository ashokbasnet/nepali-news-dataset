नेपाल-भारत सीमा सुरक्षा बैठक सम्पन्न

सुनसरी । सुनसरीको इटहरीमा नेपाल–भारत सीमा निकायको  सीमा सुरक्षा बैठक सम्पन्न भएको छ । मंगलबार भएको बैठकले नेपालमा हुन लागेको स्थानीय तहको निर्वाचनको लागि सीमा सुरक्षालाई मजबुत बनाउने निर्णय गरेको छ ।

पकलीस्थित पूर्व क्षेत्रीय सीमा सुरक्षा बल बराह बाहिनी पकलीमा आयोजित बैठकमा सीमा क्षेत्रमा हुनसक्ने तस्करी, चोरी निकासी, जाली नोटको कारोबार लगायत आपराधिक गतिविधिलाई न्युनिकरण गर्ने सहमती गरिएको सिमा सुरक्षाबलले जनाएको छ ।

सशस्त्र सीमा सुरक्षा बल सेक्टर हेडक्वाटर गान्टोक सिक्किमबाट प्रमुख बन्दन सक्सेना तथा रानीदंगा सिलगुडीबाट बीके पाल बैठकमा सहभागी थिए । बैठकमा मेची अञ्चलभरी १२९ वटा सीमा स्तम्भ हराएको, १०६ वटा नदीले बगाएको, ३६१ वटा सामान्य मर्मत गर्नुपर्ने अवस्थामा रहेको र ३५ वटा सीमास्तम्भ पुननिर्माण गर्नुपर्ने बैठकमा सहभागि पूर्व क्षेत्रीय सीमा सुरक्षा बल बराह बाहिनी पकलीका बाहिनीपति प्रहरी नायब महानिरीक्षक  जानकीराज भट्टराई्ले बताए ।

बैठकमा नेपालको निर्वाचनलाई शान्त र सुरक्षित बनाउन आफ्नो तर्फबाट सहयोग गर्ने प्रतिबद्धता भारतीय सीमा सुरक्षा बलले जनाएको छ । भारतीय सीमा सुरक्षा बल बैठकले सीमा स्तम्भहरुको अभिलेख अध्यावधिक गर्ने समेत निर्णय गरेको छ । बैठकले मानव बेचविखन, हतियारको ओसारपसार, जाली नोटको कारोबार, बन्यजन्तु, जडीबुटी तथा काठको तस्करी रोक्न थप सजगता अपनाउने निर्णय गरेको छ ।
