काँग्रेसका युवा नेताले दिए राजीनामा

बाँके । स्थानीय निर्वाचनको संघारमा नेताहरुले पार्टीलाई गुटउपगुटमा लगेको भन्दै नेपाली काँग्रेस बाँकेका एक युवा नेताले राजीनामा दिएका छन् । निर्वाचनको समयमा भावनात्मक तथा संगठनात्मक एकता कायम गर्नु पर्ने ठाउँमा उल्टै पार्टीमा गुट सृजना गरेको भन्दै  कांग्रेस बाँकेका महाधिवेशन प्रतिनिधि अमर बहादुर खड्काले पदबाट राजीनामा दिएका हुन् ।

उनले पार्टी र संगठनलाई थप मजवुत बनाउनुको सट्टा ‘के थ्री’ अर्थात किरण कोइराला, खुमबहादुर खड्का र किशोरसिंह राठोरले गुटउपगुट बनाई पार्टीलाई प्रत्यक्ष हानी हुनेगरी क्रियाकलाप गरिरहेको बताएका छन् ।

नेविसंघ बाँकेका पूर्वअध्यक्ष तथा जिल्ला पार्टीका पूर्व संगठन विभाग प्रमुख खड्काले स्थानीय तहको निर्वाचनलाई लक्षित गरी पार्टीले खटाएका केन्द्रीय प्रतिनिधि र जिल्लाका नेतृत्वहरुबाटै यस्तो क्रियाकलाप भइरहेको उल्लेख गरेका छन् ।

नेपाली कांग्रेसले स्थानीय तहको निर्वाचनको समयमा आन्तरिक मतभेद हटाएर पार्टीमा एकता कायम गराउन भन्दै बाँकेमा केन्द्रीय सदस्य किशोर सिंह राठौरलाई केन्द्रीय प्रतिनिधिको रुपमा खटाएको छ । राठौर प्रतिनिधि भएर आइसकेपछि पनि पार्टीमा असन्तुष्टि नघटेको कांग्रेस बाँकेका कार्यकर्ताहरुले बताएका छन् । निर्वाचनको समयमा कार्यकर्ताहरुमा असन्तुष्टि बढ्दै जानु पार्टीका लागि हितकर नभएको उनीहरुको भनाई छ ।
