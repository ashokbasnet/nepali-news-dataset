एक महिने बेवारिसे शिशुले पाए एक महिनापछि अभिभावक

बाँके । बाँकेमा एक महिने बेवारिसे शिशुले अभिभावक पाएका छन् । अविवाहित आमाले जन्माएर छाडेको एक महिने शिशुले सोमबार अभिभावक पाएका हुन् ।
विवाह नगर्दै गर्भवती भएपछि एक युवतीले आफूले जन्माएको शिशुलाई महिला तथा बालबालिका कार्यालय बाँकेको जिम्मा लगाइदिएकी थिइन् ।  
महिला तथा बालवालिका कार्यालयले नेपालगन्ज –२० मनिकापुरका देवराज गोडिया र पत्नी सीताको जिम्मा लगाएको हो । विवाह भएको ११ वर्षसम्म पनि उनीहरुबाट कुनै सन्तान नभएकाले कानुनी प्रक्रिया पुर्याएर जिम्मा लगाइएको महिला तथा बालवालिका कार्यालयले जनाएको छ ।

अहिलेसम्म निःसन्तान बनेका गोडिया दम्पतीले सन्तान पाएपछि खुसीले गदगद भएका छन् । उनीहरुले आफ््नो आर्थिक अवस्था राम्रै रहेकाले उक्त सन्तान पालनपोषणमा कुनै समस्या नहुने बताए ।

जिल्ला बालकल्याण समितिले आमाबुबा नभएका बालबालिकालाई अभिभावकत्वको जिम्मा दिन सक्ने कानुनी व्यवस्था भएकाले शिशुलाई केही दिन पालनपोषण गरेर गोडिया दम्पतीको जिम्मा लगाइएको महिला विकास कार्यालय बाँकेका प्रमुख सुनिता केसीले बताइन् ।
