हात्तीको आक्रमणमा परी थप एकको मृत्यु

राजविराज । सप्तरीको हनुमानगर बजारमा जङ्गली हात्तीको आक्रमणबाट गम्भीर घाइतेमध्ये थप एक व्यक्तिको उपचारको क्रममा आज मृत्यु भएको छ ।

मृत्यु हुनेमा हनुमानगर–३ निवासी २६ वर्षीय सञ्जय साफी रहेको प्रहरीले जनाएको छ । योसँगै हात्तीको आक्रमणबाट मृत्यु हुनेको सङ्ख्या दुई पुगेको छ ।

हात्तीको आक्रमणबाट गम्भीर घाइते साफीको धरानस्थित बिपी कोइराला स्वास्थ्य विज्ञान प्रतिष्ठानमा उपचारका क्रममा मृत्यु भएको प्रहरी उपरीक्षक अनुराग द्विवेदीले जानकारी दिए । यसअघि आजै हात्तीको आक्रमणबाट हनुमाननगरकै रोशनकुमार झाको मृत्यु भएको थियो ।

कोसीटप्पु वन्यजन्तु आरक्षबाट आएका जङ्गली हात्तीले हनुमाननगर बजार पसेर आतङ्क मच्चाएको थियो ।

त्यस्तै हात्तीको आत्रमणबाट हनुमाननगर–२ का सञ्जीव साह, १४ वर्षीय इस्ताक अली, २५ वर्षीय कालिचरण साह र १५ वर्षीया रवीना खातुन घाइते भएका छन् । घाइतेको धरानस्थित बिपी कोइराला स्वास्थ्य विज्ञान प्रतिष्ठानमा उपचार भइरहेको जिल्ला प्रहरी कार्यालयले जनाएको छ । रासस
