  तरकारी खेतीबाट आत्मनिर्भर बन्दै रुकुमका महिलाहरु 

रुकुम । रुकुमका महिलाहरु आधुनिक रुपमा तरकारी  उत्पादन गरी आत्मनिर्भर बन्दै गएका छन्। जिल्लाका विभिन्न स्थानमा सामूहिक रुपमा तरकारी उत्पादन गरी आत्मनिर्भर बन्न थालेका हुन्। बिभिन्न गाविसमा सञ्चालित कृषक समूहमार्फत उनीहरुले ब्यबसायिक रुपमै तरकारी उत्पादन गरी जिविकोपार्जन गरिरहेका छन्।

अहिले समूहका किसानहरुले तरकारी बालीमा देखा पर्ने समस्याहरु पनि आफै हल गर्न सक्ने भएका छन्। किसान परियोजनाले ज्ञानमा आधारित एकीकृत दिगो कृषि कार्यक्रम अन्तरगत जिल्लामा सञ्चालनमा रहेका १ सय ३४ वटा कृषक समूहमा ८० प्रतिशत भन्दा बढि महिलाहरु रहेका छन्।

समूहमा अहिले विउ उत्पादन प्रविधि, रोग किरा व्यबस्थापन, उन्नत विउ, बाली उत्पादन प्रविधि, माटो उत्पादन तथा सिंचाई र झारपातको व्यबस्थापन लगायतका कुरामासमेत किसानहरु विज्ञ बन्दै गएको परियोजनाले जनाएको छ। किसान परियोजनाले कृषकहरुको आयस्तर बृद्धिका लागि तरकारी खेती उत्पादन तथा विभिन्न सामाग्री तालिम लगायतका क्षेत्रमा सहयोग गरिरहेको जिल्ला परियोजनाका कार्यक्रम संयोजक पदम सिह ठगुनाले बताए।

अहिले समूहमा आबद्ध किसानहरुले वार्षिक २ लाखदेखि ५ लाख सम्मा आम्दानी गरिरहेका छन्।  आधुनिक तरिकाले तरकारी खेती गर्न थालेदेखि यसको उत्पादन र उत्पादकत्वमा बृद्धि भएको किसानहरुले बताएका छन्। समूहमा रहेका किसानहरुले तरकारी वा फलफूलमा कुनै समस्या पर्दा कृषि प्राविधिक विना नै त्यो समस्या समाधान गर्न सकिएको बाँफिकोट गाँउ पालिका-४ की देउसराले बताइन्। उनले भनिन्‘यसले महिलाहरुको नेतृत्व विकास र सशक्तिकरणमासमेत सहयोग पुगेको छ।'
