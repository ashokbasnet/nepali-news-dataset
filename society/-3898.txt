अपमानित गरेको भन्दै आपत्ति

काठमाडौं । घरेलु कामदार पठाउने सम्बन्धि निर्देशिका–२०७२ अनुसार सूचिकृत भएका संस्थाहरुलाई दलाल, बिचौलिया र संगठित मानव तस्कर जस्ता शब्दावली संसदीय समितिले नै प्रयोग गरेको उल्लेख गर्दै सरोकारवाला निकायले आपत्ति जनाएका छन्। 

व्यवस्थापिका संसद अन्तर्राष्ट्रिय सम्बन्ध तथा श्रम समितिको बैठकको निर्णयमा घरेलु कामदार पठाउने सम्बन्धि निर्देशिकामा सूचिकृत भएका संस्थाहरुलाई दलाल, बिचौलिया र संगठित मानव तस्कर जस्ता शब्दावली प्रयोग गरिएको उल्लेख गर्दै घरेलु कामदार सरोकार समाज, नेपालले बिहीबार काठमाडौंमा पत्रकार सम्मेलन गरी आपत्ति जनाएको हो।

समाजका अध्यक्ष किसन प्रधानले नेपाल सरकारद्वारा अनुमति प्राप्त गरी बैदेशिक रोजगारमा कामदार पठाउने कार्यमा संलग्न रहेका संस्थाहरुलाई संसदीय समितिले अपशब्द बोलेकोमा आफूहरुले आपत्ति जनाएको बताए। समाजले निर्देशिकाको अधिनमा रही बैदेशिक रोजगारमा घरेलु कामदार पठाउने व्यवसाय संचालन गर्न पाउने गरी थप २५ लाख धरौटी सम्बन्धि सूचिकरण भएका अधिकारिक संस्थाको रुपमा आफूहरु स्थापित भईसकेको पनि स्पष्ट पारेको छ। 

समाजले अन्तर्राष्ट्रिय सम्बन्ध तथा श्रम समितिलाई सरोकारवाला निकायमाथि गम्भिर आक्षेप लगाउने खालका गल्ती अव नगर्न पनि चेतावनी दिएको छ ।
