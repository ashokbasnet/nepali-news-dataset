कास्कीमा दुई लाख २४ हजार मतदाता, २७ हजार नयाँ थप्पिए

पोखरा । कास्कीमा आगामी स्थानीय तहको निर्वाचनमा सहभागी हुने मतदाता टुंगो लागेको छ । क्षेत्रीय निर्वाचन कार्यालयले जिल्लामा दुई लाख २४ हजार आठ सय नौ जना मतदाता सहभागी हुने जनाएको हो । यसअघि दुई लाख २५ हजार चार सय ४२ जनाले फोटोसहितको मतदाता नामावलीमा फोटो खिचाए पनि दोहोरिएको नाम हटाएर अन्तिम नामावली सार्वजनिक गरिएको हो ।

मतदातामध्ये सबैभन्दा बढी पोखरा लेखनाथ महानगरपालिकामा छन् । यो महानगरपालिका क्षेत्रफलको हिसाबले मुलुककै सबैभन्दा ठूलो महानगरपालिका हो । यहाँ एक लाख ६८ हजार ६७ जना मतदाता छन् भने रुपा गाउँपालिकामा सबैभन्दा कम ११ हजार तीन सय १५ छन् । कास्कीमा महानगरपालिकासहित अन्य चार गाउँपालिकामध्ये माछापुच्छ्रे«मा १६ हजार तीन सय एक, अन्नपूर्णमा १५ हजार पाँच सय ६७ र मादी गाउँपालिकामा १३ हजार पाँच सय ५९ मतदाता छन् ।

२०७० सालको संविधानसभा निर्वाचनको तुलनामा यसपालि जिल्लामा २७ हजार एक सय ४३ मतदाता बढेका छन् । त्यसबेला एक लाख सात हजार तीन सय १० महिला र ९० हजार तीन सय ३४ पुरुष गरी एक लाख ९७ हजार छ सय ६८ मतदाता थिए । अन्य मतदाता बढे पनि तेस्रोलिंगी मतदाता भने पाँचमात्र छन् ।

यस्तै, आयोगका अनुसार एक सय ५० वटा मतदानस्थल रहेको कास्कीमा तीन सय मतदान केन्द्र कायम गरिएको छ ।  नयाँ संरचना अनुसार पोखरा लेखनाथ महानगरपालिकामा ९८ वटा मतदानस्थल छन् । यस्तै मादी गाउँपालिकामा १७, अन्नपूर्णमा १५, माछापुच्छ्रेमा १२ र रुपामा आठ मतदानस्थल तोकिएको छ । प्रत्येक हजार जना मतदाता रहेको ठाउँमा एउटा मतदान केन्द्र हुने गरी आयोगमा कार्यालयले सिफारिस पठाएको छ ।

यस्तै २६ मतदान स्थलमा तीन वटाका दरले र ६८ वटा मतदान स्थलमा दुई वटाका दरले मतदान केन्द्र कायम भएको छ भने ४६ वटा मतदान स्थलमा एउटै मतदान केन्द्रले चल्ने कार्यालयको भनाइ छ । आयोगले कास्कीमा पाँचवटै स्थानीय तहका लागि निर्वाचन अधिकृतसमेत खटाएको छ । यसरी तोकिएका निर्वाचन अधिकृतहरुमा मुख्य निर्वाचन अधिकृत जिल्ला न्यायाधीश नागेन्द्रलाल कर्ण छन् । उनले पोखरा लेखनाथ महानगरपालिकाको चुनाव गराउनेछन् ।

यस्तै, रुपामा आन्तरिक राजश्व कार्यालयका प्रमुख कर अधिकृत लेखनाथ शर्मा, माछापुच्छ्रेमा  जिल्ला सरकारी वकिल कार्यालयका जिल्ला न्यायाधीवक्ता गंगाप्रसाद पौडेल, मादीमा सहायक प्रमुख जिल्ला अधिकृत गुरुदत्त ढकाल, अन्नपूर्णमा उच्च सरकारी वकिल कार्यालयका उपन्यायाधीवक्ता योगराज ढकाल छन् ।

निर्वाचन कार्यालय पोखराका प्रमुख गंगाप्रसाद सुवेदीका अनुसार ३ बैशाखमा मुख्य निर्वाचन अधिकृतको कार्यालय स्थापना हुनेछ भने १२ मा सबै गाउँपालिकामा निर्वाचन अधिकृतले कार्यालय संचालन गरी चुनावी तयारी अघि बढाउनेछन् । आयोगमा अनुसार १६ बैशाखमा उम्मेदवारको मनोनयन पत्र दर्ता हुनेछ ।

जिल्लामा हालसम्म राजनीतिक दलहरुसँग छलफल तथा सुझाव संकलन, मतदातालाई स्थानीय तह निर्वाचनबारे बुझाउन क्षेत्रीय प्रशिक्षक प्रशिक्षण कार्यक्रम, कर्मचारी अभिमुखीकरण, नमुना मतदान लगायतका कार्यक्रम भइसकेका छन् । कास्कीमा २३ दल दर्ता छन् ।

अहिले स्थानीय तह निर्वाचनका लागि आवश्यक कर्मचारीको नामावली संकलन, मतदाता शिक्षा प्रशिक्षक प्रशिक्षण कार्यक्रम भइरहेको छ ।चुनावका लागि प्रत्येक निर्वाचन केन्द्रमा सात जनाका दरले कर्मचारी खटिने छन् । एक मतदान अधिकृत, एक सहायक मतदान अधिकृत, तीन सहायक कर्मचारी र दुई सय स्वयंसेवक कर्मचारी खटिने छन् ।

कास्कीका पाँच स्थानीय तहभित्र पर्ने ७२ वटा वडामा तीन सय ८१ जना जनप्रतिनिधि निर्वाचित हुनेछन् । पोखरा लेखनाथ महानगरपालिकामा एक सय ७० जना, मादीमा ६४, अन्नपूर्णमा ५९, माछापुच्छ्रेमा  ४९ र रुपा गाउँपालिकामा ३९ जना जनप्रतिनिधि निर्वाचित हुनेछन् ।
