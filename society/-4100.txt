 कैलाली जिल्लाबाट सामाजिक स्वास्थ्य सुरक्षा कार्यक्रम सुरु

काठमाडौं । सरकारले शुक्रबारदेखि सामाजिक स्वास्थ्य सुरक्षा कार्यक्रम सुरु गरेको छ । स्वास्थ्य मन्त्रालयले स्वास्थ्य सेवा सबै नागरिकलाई उपलब्ध गराउने अभियान अन्तरगत सामाजिक स्वास्थ्य सुरक्षा कार्यक्रम सुरु गरेको हो ।

स्वास्थ्य सेवा उपयोगको क्रममा पर्नसक्ने आर्थिक जोखिमलाई कम गर्ने गरी कैलाली जिल्लाबाट सामाजिक स्वास्थ्य सुरक्षा कार्यक्रम सुरु गरिएको स्वास्थ्य मन्त्रालय अन्तरगतको सामाजिक स्वास्थ्य सुरक्षा विकास समितिले जानकारी गराएको छ ।

कार्यक्रमबारे जानकारी दिन शुक्रबार काठमाडौंमा आयोजित्र पत्रकार सम्मेलनमा बोल्दै समितिका कार्यकारुी निर्देशक डा. गुणराज लोहनीले स्वास्थ्य सेवामा सबैको पहुँच पुर्याउने गरी कैलाली जिल्लाबाट कार्यक्रम सुरु गरिएको बताए ।

समितिले यो वर्ष कैलालीसहित ८ जिल्लाहरु बाग्लुङ, इलाम, बैतडी, अछाम, पाल्पा, म्याग्दी र कास्कीमा सामाजिक स्वास्थ्य सुरक्षा कार्यक्रम संचालन गर्ने योजना बनाएको छ । समितिले हालसम्म ४५ हजार २ सय ७७ जना सामाजिक स्वास्थ्य सुरक्षा कार्यक्रमबाट लाभान्वित भएको पनि जनाएको छ।
