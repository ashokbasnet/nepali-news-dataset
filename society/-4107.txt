चोरी नियन्त्रण नै विद्युत संकट समाधानको उपाय : कुलमान

काठमाडौ । नेपाल विद्युत प्राधिकरणका प्रबन्ध निर्देशक कुलमान घिसिङले विद्युत चोरी नियन्त्रण नै तत्कालका लागि विद्युत संकट समाधानको एकमात्रै विकल्प भएको बताएका छन् । निर्देशक घिसिङले विद्युत चोरी नियन्त्रण गर्न र इनर्जी इफिसेन्सी कार्यक्रमकै कारण लोडसेडिङ मुक्त गराउँदै लैजान सकिएको बताए । 

विद्युतीय सुरक्षा दिवसको अवसर पारेर शुक्रबार काठमाडौंमा आयोजित एक कार्यक्रमलाई सम्बोधन गर्दै उनले नेपाल विद्युत प्राधिकरणले इनर्जी इफिसेन्सी कार्यक्रमलाई उच्च प्राथमिकता दिएको पनि स्पष्ट पारे  ।

प्रबन्ध निर्देशक घिसिङले नेपालको इनर्जी इफिसेन्सी अति कम रहेको पनि उल्लेख गरे । उनले डेढ वर्षपछि माथिल्लो तामाकोसीबाट विद्युत उत्पादन हुने र त्यसले माग अनुसार विद्युत आपूर्ति गर्न सहज हुने बताए ।

निर्देशक घिसिङले विद्युत निर्यातको दर घटाउँदै लैजाने प्रतिवद्धता ब्यक्त गरे । उनले ग्रीन इनर्जीलाई प्राथमिकता  दिँदै विद्युत निर्यातको दर घटाउँदै लैजाने कार्ययोजना पनि सुनाए ।  उनले उद्योग धन्दामा विद्युत आपूर्ति निरन्तर गराए मुलुक छिट्टै समृद्ध हुने उल्लेख गरे ।

प्राधिकरणले विद्युतीय सुरक्षा, चुहावट नियन्त्रण र किफायती उपयोगमार्फत् मुलुकलाई समृद्ध बनाउन अपिल गर्दै यस वर्षदेखि विद्युतीय सुरक्षा दिवस मनाउन सुरु गरेको हो । दिवसको अवसरमा प्राधिकरणले शुक्रबार काठमाडौंको रत्नपार्कबाट निकालेको र्यालीमा उर्जा मन्त्री जनार्दन शर्मासहितको उपस्थिति रहेको थियो ।
