सबै मिलेर सँस्कृतिको जर्गेना गर्नुपर्छ : राज्यमन्त्री तामाङ्

काठमाडौं । संस्कृति, पर्यटन तथा नागरिक उडड्यन राज्यमन्त्री पर्शुराम तामाङ्ले नेपाली कला क्षेत्रको विकासको लागि आफू प्रतिवद्ध रहेको बताएका छन् ।

शुक्रबार रिपोर्टर्स क्लब नेपालमा मातृभूमि लोक साँस्कृतिक संरक्षण नेपाल नामक साँस्कृतिक संस्थाको उद्घाटन गर्दै राज्यमन्त्री तामाङ्ले यस्तो बताएका हुन् ।

नेपाल र नेपालीहरूको भातृत्व र मातृत्वलाई जोगाउन यो संस्थाले योगदान दिने विश्वास व्यक्त गर्दै भने,‘हाम्रो देश अनेकतामा एकता भएको देश हो, हामी सबै मिलेर संस्कार सँस्कृतिको जर्गेना गर्नुपर्छ, म यस कार्यमा निरन्तर लागिपरेको छु।’

त्यस्तै कार्यक्रममा विशिष्ट अथिति तथा सँस्कृतिविद् सत्यमोहन जोशीले नेपालको कानूनले दिएको अधिकतम मान्यतालाई पुरा गरेर संस्थालाई यूनिस्कोसँग जोड्नको लागि संस्थाका पदाधिकारीलाई आग्रह गरे ।

नेपालको लोकसँस्कृति नै नेपाल र नेपालीहरूको पहिचान भएको भन्दै सँस्कृतिविद् जोशीले भने,‘हामीले यस कार्यलाई संरक्षण गर्नुपर्छ, सँस्कृति अमृत र मुर्त रुपको हुन्छ, हामीले नदेखे तमाम सँस्कृतिले हाम्रो पहिचान झल्काईरहेका हुन्छन, भने आँखाले देख्न सकिने सँस्कृतिले पनि उत्तिकै भूमिका खेलेका हुन्छन्।’

गुरु घर्ती अध्यक्ष रहेको उक्त सास्कृतिक संस्थाको कार्यक्रममा शुभकामना दिँदै नेपालमा पहिलोपटक नृत्य सँस्कृतिको आरम्भ गर्ने पहिलो व्यक्ति भैरव बहादुर थापाले संस्था खोल्नु राम्रै कुरा भए पनि संस्थालाई जोगाउने काम चुनौति रहित नभएको बताए ।

त्यस्तै लोक गायक बमबहादुर कार्की, बलाराम घर्ती, नविन कुमार बुढाथोकी लगायतले संस्थाको लागि प्रगतीको शुभकामना व्यक्त गरेका छन् ।
