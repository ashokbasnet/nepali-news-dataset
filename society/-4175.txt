देशका विभिन्न स्थानमा चितुवाको चोरी शिकार बढ्दै 

बर्दिया। पछिल्लो समयमा देशका विभिन्न स्थानहरुमा बाघ तथा चितुवाको चोरी शिकारी बढ्दै गएको छ। तस्करहरुले चितुवाको चोरी शिकार गरी अबैध रुपमा यसको छाला ओसारपसार गर्ने काममासमेत सक्रिय हुँदै गएका छन् ।

हालै बाँकेको कोहलपुरबाट ३ वटा चितुवाको छालासहित दुई जनालाई क्षेत्रीय अनुसन्धान ब्यूरो नेपालगञ्ज र ईलाका प्रहरी कार्यालय कोहलपुरको टोलीले पक्राउ गरेको छ।

खुलेआम रुपमा दिउँसै बिक्रीका लागि लैजाँदै गर्दा कोहलपुर चौराहाबाट चितुवाको छालासहित जाजरकोट सुनावलीका प्रेमबहादुर रावत र जसे थापा पक्राउ परेको प्रहरीले जनाएको छ ।

पक्राउ गरिएका दुवै जनालाई चितुवाको छालासहित कारबाहीका लागि बाँके राष्ट्रिय निकुञ्जमा पठाइएको रहेको ईलाका प्रहरी कार्यालय कोहलपुरका प्रमुख डिएसपी सुरेश काफ्लेले बताए ।

बरामद छाला आलै देखिएकाले चितुवा हालसालै मारिएको हुन सक्ने अनुमान गरिएको छ । यसरी चितुवाको चोरीशिकार बढ्दै गएपनि यसलाई नियन्त्रण गर्न सरोकार निकायले खासै चासो दिन नसकेको जानकारहरु बताउँछन् ।

उता, चितुवा र बाघको चोरी शिकारी बढ्दै जान थालेपछि त्यसको रोकथामका लागि देशैभरि सुरक्षा निगरानी बढाइनुका साथै अनुसन्धान कार्यलाई तिव्र पारिएको प्रहरीको केन्द्रीय अनुसन्धान ब्यूरोले जनाएको छ ।
