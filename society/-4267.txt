पूर्व वनसचिव तथा सीनियर बोटानिष्ट प्रयागराज पाण्डेको ३१ औँ स्मृति सभा सम्पन्न

काठमाण्डौ । पूर्व वनसचिव तथा सीनियर बोटानिष्ट प्रयागराज पाण्डेको ३१ औँ स्मृति सभा तथा स्मृतिग्रन्थ लेखन कार्यक्रम सम्पन्न भएको छ । सभा प्रयागराज पाण्डे बोटानिष्ट प्रतिष्ठानको ७ औँ नियमित बैठकअन्तर्गत राजधानीमा भएको हो ।

कार्यक्रम कर्मचारी सञ्चय कोष भवन लगनखेल, ललितपुरमा शनिबार आयोजना गरियो । नेपालका पहिलो एकेडेमिक बोटानिष्ट प्रयाग राज पाण्डेको स्मृतिसँगै उनले नेपालको वनस्पतिको विकासमा पुर्याएको योगदानको सम्मान तथा वनस्पति जगतको विकास तथा संरक्षण गर्ने उद्देश्यले स्थापना भएको प्रतिष्ठानले नियमित रुपमा वैठक बसी नयाँ नयाँ कार्ययोजनाहरु तय गर्ने गरेको छ । 

कार्यक्रम वनस्पति विभागका महानिर्देशक डा. अखिलेश्वर लाल कर्णको प्रमुख आतिथ्यतामा सम्पन्न भएको हो । स्मृति सभा कार्यक्रममा बोल्दै महानिर्देशक कर्णले नेपालको वनस्पति विभागको विकास र सहि कार्ययोजनाको लागि सरकारी बजेट नै कम प्राथमिकतामा पर्ने बताए । उनले राज्य पुनसंरचनापछि बन्ने प्रत्येक प्रदेशमा वनस्पतिको विकासको लागि छुट्टै र पर्याप्त बजेट विनियोजन गरी संरक्षणका कार्यहरु अघि बढाउनुपर्ने धारणा राखेका थिए ।

त्यस्तै कार्यक्रमका प्रमुख वक्ता डा सिताराम अधिकारीले सिनियर बोटानिष्ट प्रयागराज पाण्डेसँगका कार्यअनुभव तथा बनस्पतिको विकासमा उनले पुरयाएको योगदानको सराहना गरेका थिए । वैठकले प्रयागराज पाण्डेको योगदानको सम्मान गर्दै उनका योगदानलाई आगामि पुस्ताहरुलाई पनि सुसूचित गर्ने उद्देश्यले प्रयागराज पाण्डेको स्मृति ग्रन्थलेखनको लागि तयारी सुरु गर्ने निर्णय पनि गरेको छ ।
