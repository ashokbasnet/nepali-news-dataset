गाउँमा वडा कार्यालय स्थापना भएपछि स्थानीय बासिन्दा खुसी 

बर्दिया । गाउँ–गाउँमा वडा कार्यालयहरु स्थापना भएपछि बर्दियाका अधिकांश ठाउँका बासिन्दाहरु खुसी भएका छन् । वडा कार्यालय स्थापनासंगै सानोतिनो कामका लागि नगरपालिका र गाविसको कार्यालय धाउनु पर्ने बाध्यता हटेपछि उनीहरु खुसी भएका हुन् ।

राज्य पुनःसंरचना अन्तरगत सरकारले जनताका आधारभूत सेवाहरु स्थानीय तहबाटै उपलब्ध गराउने उद्देश्यसहित गाउँ–गाउँमा अधिकारसम्पन्न वडा कार्यालयहरु स्थापना गरेको भन्दै सेवाग्राहीहरु उत्साहित भएका छन् ।

गाउँमा वडा कार्यालय स्थापना भइसकेपछि सामाजिक सुरक्षा भत्तापनि वडा कार्यालयबाटै वितरण गरिनु पर्ने जेष्ठनागरिकहरुले बताएका छन् । काम विशेष गुलरियाको खैरापुर वडा कार्यालयमा आएका एक जेष्ठ नागरिकले भने –‘अब हामीलाई यही कार्यालयबाटै हाम्रो भत्ता बितरण गरियोेस् ।’

यसअघि जन्मदर्ता, विवाह दर्ता, विभिन्न सिफारिसलगायतका कामका लागि नगरपालिकाको कार्यालयमा पुग्ने बासिन्दाहरु अहिले वडा कार्यालयबाट यी काम बनेको देखेपछि दङ्ग भएका छन् ।

गुलरिया नगरपालिकाको वडा नं. १, २ र ३ को संयुक्त वडा कार्यालय खैरापुरमा स्थापना भएको छ । गएको २१ गते स्थापना भएको कार्यालयमा तीन वटा सटरमा तीन वटा कार्यालयहरु स्थापना गरिएका छन् ।

हालसम्म एक नम्बर वडा कार्यालयमा विवाह दर्ता एक वटा, जन्मदर्ता दुई वटा गरिएको र नागरिकता प्रतिलिपि, जग्गा नामसारी, जग्गा किनबेचका एक–एक वटा सिफारिस तथा नागरिकता र नाता प्रमाणित सिफारिस दुई–दुई वटा गरिएको वडा सचिव कर्ण बस्नेतले बताए ।
दुई नम्बर वडा कार्यालयमा नागरिकताका लागि पाँच, जग्गा पासका लागि दुई वटा सिफारिस, चार वटा जन्मदर्ता र अन्य तिन वटा सिफारिसको काम भएको वडा सचिव छविलाल ज्ञवालीको भनाई छ ।

वडा नम्बर तीनका सचिव रामसिंह थारुले विद्युत सिफारिस, नाताप्रमाणित, जन्मदर्तालगायतका कामहरु भइरहेको बताउँदै गाउँमा वडा कार्यालय स्थापना भएपछि जनतालाई सजिलो भएको उल्लेख गरे ।

भर्खरै नयाँ स्थापना गरिएको हुनाले कार्यालयमा टेलिफोन, इन्टरनेटलगायत संचारको असुविधा र इन्भटर नहुँदा बत्ति नभएको समयमा सेवाग्राहीहरुको काममा अबरोध आउने गरेको सचिवहरुले बताएका छन् ।

गाउँमै वडा कार्यालय स्थापना भएपछि सर्वसाधारण जनतालाई सेवा लिन सहज भएको स्थानीय अञ्जुप्रसाद चौधरीले बताए । उनले भने –‘सानो कामका लागि पनि गुलरिया जानुपथ्र्यो अहिले गाउँ नजिकै वडा कार्यालय आएपछि सबैलाई सुविधा भएको छ ।’
