झापाको भद्रपुरुमा भीषण आगलागी, करोडौंको क्षति

झापा। झापाको भद्रपुर–८ स्थित चन्द्रा फर्निचर उद्योगमा आइतबार बिहान भीषण आगलागी भएको छ। स्थानीय देबेन्द्र बस्नेतले सञ्चालन गरेको फर्निचर उद्योगमा आगलागी हुदाँ करिव १ करोड २५ लाख रुपैयाँ बराबरको क्षति भएको जिल्ला प्रहरी कार्यालय झापाका प्रमुख शैलेश थापा क्षेत्रीले जानकारी दिए।

उद्योगमा विद्युत चुहावट भई ग्यास सिलिण्डर पड्केर बिहान पौने ३ बजेतिर आगलागी भएको थियो।  आगलागीबाट उद्योगमा रहेका मेसिनरी औजार, स्टील तथा काठको तयारी फर्निचर, खाटपलङ, घरायसी सामान, लत्तापकडा, लाखौं मूल्य बराबरको काठ लगायतको समान जलेर नष्ट भएको छ।

आगलागीबाट उद्योगसँगै जोडिएको स्थानीय डेके सुब्बाको घरको झ्याल तथा पक्की घरमा समेत केही क्षति पुगेको छ। उद्योगका सञ्चालक बस्नेत परिवारसहित शनिबार इलाम घुम्न गएका बेला उद्योगमा आगलागी भएको हो।

उद्योगमा लागेको आगो साँढे ३ घण्टापछि नियन्त्रणमा आएको प्रहरीले जनाएको छ। भद्रपुर, मेचीनगर र बिर्तामोड नगरपालिकाको दमकलले आगो नियन्त्रणमा लिएको थियो। आगो नियन्त्रणका लागि नेपाली सेना, सशस्त्र प्रहरी, नेपाल प्रहरी र स्थानीयबासी समेत खटिएका थिए।
