 जनकपुरमा अनाथालय आश्रमको अवस्था दयनीय

जनकपुर। जनकपुरमा अनाथ बालबालिका आश्रमको अवस्था निकै दयनीय बन्दै गएको छ। निजी क्षेत्रबाट संचालित आश्रमलाई सरकारी स्तरबाट सहयोग प्राप्त नभएपछि यसको अवस्था दयनीय बन्दै गएको हो। जनकपुरको ज्ञानकुप नजिक कविर नगरमा संचालनमा रहेको सदगुरु कबीर अनाथ बाल वात्सल्य आश्रम स्थानीयले दिएको दानबाट संचालन हुँदै आएको छ।

धनुषा, महोत्तरीसहित तराईका विभिन्न जिल्लाबाट नवजात शिशुलाई ल्याई संरक्षण दिँदै आएको यो आश्रमको संचालन सन्त आलोकले गर्नु भएको हो। आश्रम निर्माणसँगै अनाथ शिशुहरुको संख्या बढेपनि सरकारले सहयोग नगर्दा आश्रम संचालनमा समस्या हुन गएको आश्रमका संचालक आलोकले बताए।

आश्रमलाई स्थानीय स्तरमा संचालनमा रहेका विभिन्न संघ संस्थाहरुले भने दान दिने गरेका छन्। यिनै दानबाट आश्रम संचालन हँुदै आएको छ ।

अहिले सदगुरु कबीर अनाथ बाल वात्सल्य आश्रम ४ वटा कोठामा संचालन हुँदै आएको छ । यसमा समेत सरकारी सहयोग शून्य नै रहेको छ । आश्रममा सरकारी सहयोग नभएको कारणले गर्दा आश्रम संचालनमा समस्या आउने गरेको छ । आश्रम संचालनका लागि राज्यको पनि दायित्व हुनुपर्ने स्थानीय संचारकर्मी अजयकुमार झाले बताए। 

आश्रमको दैनिक अवस्था देखेर स्थानीय स्तरमा संचालित इमेल इडिटिंग सेन्टरले प्रत्येक महिना ५० हजार रुपैया दिने गरेको छ । बालबालिकालाई अध्ययन र रहनसहनको लागि सो बराबरको रकम दिने गरिएको हो । तर अनाथालयको अवस्था दयनीय बन्दै गएपछि सेन्टरले सो रकम दिन पनि नसक्ने जानकारी गराएको छ । 

राज्यले कडा कार्वाही गर्न नसक्दा नवजात शिशुहरु फाल्ने क्रम तराईमा बढ्दै गएको छ । ती अनाथ शिशुहरुलाई संरक्षण गर्ने उद्देश्यका साथ खोलिएका संरक्षण गृहहरुलाई सहयोग गर्नु राज्यको दायित्व हो । अनाथ बालबालिकाहरुको भविष्य बनाउने दायित्वबाट राज्य पञ्छिन मिल्दैन ।
