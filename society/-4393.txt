भैरवको रथ तान्ने क्रममा ढुङ्गा हानाहान, प्रहरीसहित पाँच घाइते

भक्तपुर । भक्तपुरमा आजदेखि सुरु भएको बिस्केट जात्रामा भैरवको रथ तान्ने क्रममा ढुङ्गा हानाहान हुँदा प्रहरीलगायत पाँच जना घाइते भएका छन् ।

घाइते हुनेमा प्रहरी नायब निरीक्षक सरोज खत्री, प्रहरी सहायक निरीक्षक अम्बिका लामा, प्रहरी जवान लक्ष्मी मल्ल, वंशगोपाल निवासी सरोज शिल्पकार र कमल विनायक निवासी सञ्जीव मधिकर्मी छन् ।

घाइतेमध्ये प्रहरी नायब निरीक्षक खत्रीको भक्तपुर अस्पतालमा उपचार हुन नसकेपछि प्रहरी अस्पताल रिफर गरिएको छ भने अन्य घाइतेको भक्तपुर अस्पतालमा उपचार भइरहेको छ ।

तौमढीमा रथ तान्ने क्रममा आज राति ९ बजेदेखि भएको ढुङ्गा हानाहान अहिलेसम्म पनि जारी हुँदा जात्रास्थल तनावग्रस्त बनेको छ । रासस
