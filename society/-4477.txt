जात्राको पहिलो दिनमै बिग्रियो भैरवको रथ

काठमाडौँ । नयाँ वर्षको आगमनसंँगै भक्तपुरमा आठ रात नौ दिनसम्म मनाइने बिस्केट जात्राको पहिलो दिन नै काठैकाठबाट प्यागोडा शैलीमा बनेको भैरवको रथ बिग्रिएको छ ।

विगतका वर्षमा पुरानो भएका काठको प्रयोग गरिएको, चुकुलको प्रयोग राम्रोसँग नगरेको र सामान्य रुपमा रथ बनाएका कारण यस वर्ष जात्राको सुरुकै दिन रथ बिग्रिएको जात्रा सञ्चालकले गुनासो गरेका छन् ।

गुठी संस्थानको रु पाँच लाखको लागतमा निर्माण भएको रथको चैत ३१ गते तानेर ल्यासिंखेल पु¥याएपछि लिङ्गो उठाउने र १ गते लिङ्गो ढालेपछि रथलाई पुनःगःहिटी ल्याएर भद्रकालीको रथसँग जुधाउने परम्परा छ ।

त्यसपछि जात्राको अन्तिम दिन अर्थात् वैशाख ५ गते सुरुकै दिन जस्तै गरी रथलाई तान्ने परम्परा छ । गुठी संस्थान भक्तपुरका प्रमुख हरिप्रसाद सुवेदीले बिग्रिएको रथ तत्कालै मर्मत गर्ने बताए ।
