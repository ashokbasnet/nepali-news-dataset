छाडा चौपायाले वीरगंज कुरुप बन्दै

वीरगंज। पर्सा सदरमुकाम वीरगंजमा अत्याधिक छाडा चौपायाका कारण सवारी दुर्घटनाको जोखिम बढेको छ। सडकमा छाडिएका चौपायाका कारण सर्वसाधारण भयभित हुने गरेका छन्। सडक चौपायाको प्रवेशका कारण सवारी आवागमनमा कठिनाई हुने गरेको छ।

केही वर्ष अघि छाडा गोरुले टाउकोमा आक्रमण गर्दा वीरगंज श्रीपुर निवासी आनन्द मिश्रले ज्यान गुमाउनुपरेको थियो भने हालसम्म सयौंको संख्यामा घाइते भएका छन्। छाडा चौपायाका कारण बृद्ध, बालबालिका र महिलाले बढी त्रसित हुनु परेको वीरगंज पानी ट्यांकी निवासी आशा अग्रवालले गुनासो गरिन्। 

बढ्दो छाडा चौपायाका कारण ट्राफिक व्यवस्थापनमा समस्या हुनुका साथै सर्वसाधरण घाइते हुने क्रम निरन्तर चलेपनि यसलाई नियन्त्रण गर्न वीरगंज उपमहानगरपालिकाको कार्यालयले पहल नगरेको स्थानीयको गुनासो छ।

विगतदेखि नै स्थायी समस्याको रुपमा रहेको छाडा चौपाया नियन्त्रण गर्न स्रोत साधन सम्पन्न उपमहानगरपालिकाले योजना तर्जुमा र बजेट विनियोजन गरेको पाइँदैन। जति भने पनि सर्वसाधारणले नमानेको र चौपाया थुन्न व्यवस्थित काञ्जिहाउस नभएको जस्ता बहाना बनाएर नगरपालिका जिम्मेवारीबाट पञ्छिदै आएको छ।

चौपाया नछाड्न गरेको आग्रह स्थानीयले नमान्दा समस्या आएको वीरगंज उपमहानगरपालिकाका कार्यकारी अधिकृत पिताम्बर अधिकारीले बताए। उनले चौपाया थुन्न काञ्जिहाउस नभएकाले पनि समस्या पर्न आएको स्पष्टिकरण दिए। 

ट्राफिक व्यवस्थापन गरेर सर्वसाधारणलाई आवागमनमा सहजता दिलाउनुपर्ने ट्राफिक प्रहरीले समेत छाडा चौपाया नियन्त्रणमा पहल गरेको देखिँदैन्। स्रोत, साधनको अभावमा छाडा चौपाया नियन्त्रण गर्न नसकिएको जिल्ला ट्राफिक प्रहरी कार्यालय पर्साका प्रमुख रविन्द्र भट्टले बताए। 
छाडा चौपायाको कारण ट्राफिक व्यवस्थापनमा समस्या र दुर्घट्नाको जोखिम त बढेकै छ साथमा बजार समेत कुरुप देखिँदै आएको छ। सभ्य नागरिकको बसोबास हुने भनिएको शहर बजारमा बग्रेल्ती डुल्ने चौपायाले बजारको नभएर अव्यवस्थित गल्लीको झल्को दिने गरेको छ।

समस्या समाधानको लागि उपमहानगरपालिका, नगर प्रहरी, ट्राफिक प्रहरी र नेपाल प्रहरीले संयुक्त रुपमा पहल गर्न आवश्यक रहेको स्थानीयको भनाइ छ ।
