५९ घर सहित करिब दुई दर्जन बाख्रा जलेर नष्ट, (फोटो सहित)

कपिलवस्तु । कपिलवस्तुको शिवराज नगरपालिका १०, सितलापुरमा बुधबार दिउँसो साढे ११ बजे आगलागी हुँदा ५९ घरगोठ जलेर खरानीमा परिणत भएको छ । आगलागीबाट स्थानीय ५५ वर्षे सिताराम लोनिया सामान्य घाइते भएका छन् भने आगलागीबाट २२ गोटा बाख्रा जलेर मरेका छन्।

स्थानीय मन्नान मियाको घरबाट आगलागी भएको हो । खाना पकाएर आगो ननिभाएकाले अत्यधिक जोरले चलेको हावाहुरीले खरको झुपडीमा आगो सकिएको स्थानीयले बताएका छन् । मन्नान मियाको घर पूर्वपश्चिम बाटोको दक्षिणी टोलको पूर्वपट्टि पर्छ ।

पूर्वबाट पश्चिमतर्फ चलेको हावाहुरीले बाटोको दक्षिणपट्टि मन्नान मियाको घरको पश्चिमतर्फको सम्पूर्ण घर जलेर नष्ट भएको छ । आगलागीबाट भर्खरै भित्र्याएको अन्नबाली गहुँ, मुसुरो, अडहर तथा धान, चामल जस्ता सम्पूर्ण खाद्यान्न जलेर खरानी भए।  यस्तै लत्ताकपडा, भाँडाकुँडा, काठपात, पैसा, गरगहना समेत जलेर नष्ट भएको वडा प्रहरी कार्यालय चन्द्रौटाका प्रहरी निरीक्षक झविन्द्रप्रसाद भट्टराईले जानकारी दिएका छन्।

आगलागीबाट बसिर मियाको १३ वटा बाख्रा, सत्यनारायण चमारका ४, मंसुर मियाका ३ र मन्नान मियाका २ गरि जम्मा २२ वटा बाख्रा जलको भट्टराईले बबताएका छन्। आगलागी भएसँगै दमकल, प्रहरी, सशस्त्र प्रहरी, स्थानीय बासिन्दा लगायतको सक्रियतामा आगो साँझ ३ बजे नियन्त्रणमा आएको प्रहरी निरीक्षक भट्टराईले बताए।

आगलागी भएको एक घण्टापछि कपिलवस्तुका प्रमुख जिल्ला अधिकारी विष्णुप्रसाद ढकाल, जिल्ला प्रहरी कार्यालय कपिलवस्तुका प्रहरी उपरीक्षक भोजजंग शाह समेतको टोलीले स्थलगत अनुगमन, निरीक्षण गरेका थिए । आगो नियन्त्रणसँगै प्रमुख जिल्ला अधिकारी विष्णुप्रसाद ढकालले जिल्ला दैबी प्रकोप राहत कोषबाट पीडित परिवारलाई तत्काल जनही ५ हजारका दरले नगद रकम हस्तान्तरण गरे। 

प्रजिअ ढकालले पीडित सम्पूर्ण घरपरिवारलाई विहीबारसम्म जनही १० हजारका दरले रकम वितरण गरिने बताए। सोही क्रममा प्रजिअ ढकालले जिल्ला दैवीप्रकोप राहत समितिको बैठक बसी अन्य सामग्रीको लागि तत्काल पहल गरिने समेत पीडित परिवारलाई आश्वासन दिएका थिए।
