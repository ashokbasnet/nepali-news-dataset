बाँकेमा चैत महिनामा दुई सुत्केरी महिलाको मृत्यु

बाँके । बाँकेको बेतहनी र बिनौना गरी चैत्र महिनामा दुई सुत्केरी महिलाको मृत्यु भएको छ । एक जनाको बेतहनी हेल्थपोष्टबाट लखनउ रिफर गर्दा र अर्काको भेरी अञ्चल अस्पतालबाट आफन्तले घर लगेपछि मृत्यु भएको हो । यी दुईजना महिलासहित चालु आर्थिक बर्ष २०७३–०७४ मा बाँकेमा १४ जना सुत्केरी महिलाको ज्यान गएको जिल्ला स्वास्थ्य कार्यालय बाँकेले जनाएको छ ।

समयमै गर्भ जाँच नगर्ने, घरमै सुत्केरी गराउने र वर्थिङसेन्टरमा सुत्केरी गराएपनि २४ घण्टा अगाडि नै घर पठाइदिने आदि कारणले सुत्केरीको मृत्यु हुने गरेको जिल्ला स्वास्थ्य कार्यालय बाँकेले जनाएको छ ।

बाँकेमा माघ महिनादेखि मातृशिशु मृत्यु दर घटाउने उद्देश्यले आमा सुरक्षा कार्यक्रम लागु गरी घरघरमा जनचेतनामुलक कार्यक्रम सञ्चालन गरिँदै आएको जिल्ला स्वास्थ्य कार्यालयका परिवार नियोजन सुपरभाइजर अधिकृत बसन्त गैरेले बताए ।
