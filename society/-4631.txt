संशोधन विधेयकको विरोध गर्दै वीरगंजमा लाठी जुलुस प्रर्दशन

वीरगंज । सरकारले ल्याएको नयाँ संविधान संशोधन विधेयकको  विरोध गर्दै संयुक्त लोकतान्त्रिक मधेशी मोर्चाले विहिबार वीरगंजमा लाठी जुलुस प्रर्दशन गरेको छ । सरकारले आफूहरुसँग भएको सहमति, समझदारी र सम्झौताको मर्म र भावना विपरित हुने गरी नयाँ संविधान संशोधन प्रस्ताव ल्याएको जिकीर गर्दै मोर्चाले विहिबार वीरगंज लगायतका मधेश केन्द्रित जिल्लाहरुमा विरोध प्रदर्शन गरेको हो ।

निर्वाचन बहिस्कार सहितका आन्दोलनका कार्यक्रम स्वरुप वीरगंजको घण्टाघरबाट निस्किएको लाठी जुलुश नगर परिक्रमा गरी पुनः घण्टाघर चोकमा पुगेर कोण सभामा परिणत भएको थियो । विरोध प्रदर्शनमा राष्ट्रिय मधेश समाजवादी पार्टीका केन्द्रिय सदस्य राजेशमान सिंह, तराई मधेश लोकतान्त्रिक पार्टीका जिल्ला अध्यक्ष पुरुषोत्तम झा, सङ्घीय समाजवादी फोरमका जिल्ला अध्यक्ष प्रदिप यादव, सद्भावना पार्टीका निजामुदिन समानी, नेपाल सद्भावना पार्टीका जिल्ला अध्यक्ष कृष्ण पटेललगायतका नेताहरुको उपस्थिति रहेको थियो ।

मोर्चाले सरकारले ल्याएको नयाँ संविधान संशोधन विधेयकको विरोधमा बैशाख ३ गते मधेशका जिल्ला निर्वाचन कार्यालय घेराउ गर्ने कार्यक्रम पनि तय गरेको छ । मधेशी मोर्चाले जनसंख्याको आधारमा स्थानीय तहको संख्या बढाउनुपर्ने, संविधानको धारा २ सय ७४ तत्काल संशोधन गरी सिमांकन सम्बन्धि आफूहरुको माग सम्बोधन गर्ने आधार तयार गर्नुपर्ने लगायतका माग सम्बोधन नभएसम्म स्थानीय तहको निर्वाचन हुनै नदिने जिकीर गर्दै विरोध प्रर्दशन गरिरहेको छ । फाइल तस्बिर
