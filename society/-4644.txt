डढेलोले पाँचसय हेक्टर वन सखाप

उदयपुर । उदयपुर जिल्लाको पूर्वी क्षेत्रको विभिन्न सामुदायिक वन क्षेत्रमा लागेको डढेलोको कारण अहिलेसम्म झण्डै ५०० हेक्टर वन क्षेत्र सखाप भएको छ।  जिल्ला वन कार्यालयका अनुसार जिल्लाको पूर्वी क्षेत्रको ज्यामिरे सामुदायिक वन, हँडिया सामुदायिक वन तथा माछापुछ्रे सामुदायिक वन हुँदै डढेलो देउराली सामुदायिक वनतर्फ फैलिदै गएको छ। 

अहिले डढेलो चारैतिर फैलिन थालेपछि वनका कर्मचारीहरू र स्थानीयवासीसमेत डढेलो नियन्त्रण गर्न परिचालन गरिएको जिल्ला वन कार्यालयका सहायक वन अधिकृत लालबाबु यादवले बताए।  देउराली र माछापुछ्रे वनमा लागेको डढेलो मानव वस्तीतर्फ आउन लागेको कारण आफूहरू चौबिसै घण्टा डढेलो नियन्त्रण गर्न लागिपरेको हँडिया ज्यामिरेका स्थानीयवासी केदार खड्काले बताए। रासस
