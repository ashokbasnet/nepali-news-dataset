ब्लड क्यान्सरबाट थलिएकी सोनाको उपचारका लागि आर्थिक सहयोग

पाँचथर। ब्लड क्यान्सरले विगत छ महिनादेखि थलिएकी पाँचथर याङ्बरक गाउँपालिका–३ साविक ओयाम गाविसकी सोना योङ्यालाई बिहीबार आर्थिक सहयोग प्रदान गरिएको छ।

भरतपुर क्यान्सर अस्पतालमा उपचाररत आर्थिक अवस्था कमजोर रहेकी स्थानीय देउप्रसाद योङ्याकी १६ वर्षीया छोरी सोनाको उपचारका निम्ति समथिङ फाउन्डेसनले रु छ लाख ८८ हजार ११० को चेक फिदिममा एक कार्यक्रम गरी हस्तान्तरण गरको हो ।

फाउन्डेसनका अध्यक्ष मङ्गल बेघाले सोनाका बुबा देउप्रसादलाई उक्त चेक रकम हस्तान्तरण गर्नुभएको हो । बेलायतमा रहेका नेपालीबाट रु छ लाख ५६ हजार, हङ्कङबाट रु २० हजार १६० र दक्षिण कोरियाबाट रु ११ हजार ५०० रकम सङ्कलन भएको थियो ।

फिदिमस्थित कञ्चनजङ्घा एकेडेमीमा कक्षा ११ मा अध्ययनरत सोनाका परिवारले उपचारमा अहिलेसम्म रु पाँच लाख खर्च गरिसकेको बताइएको छ । रासस
