सचेत भएर आफ्नो अमुल्य मत खसाल्न जनतालाई नयाँ वर्षको जिम्मेवारी 

डवल महतारा । आजदेखि नयाँ बर्ष २०७४ सुरु भएको छ । नयाँ बर्षको सुरुवातसंगै नेपाली जनतामा नयाँ इच्छा, चाहना र भावना पनि सुरु भएका छन् ।

नयाँ बर्षले नयाँ जोश र जाँगरका साथ अगाडि बढ्ने शक्ति प्रदान गरोस् भन्दै सम्पूर्ण नेपालीहरुले एकआपसमा शुभकामना आदन–प्रदान गरेका छन् । ब्यक्तिगत जीवनमा सुख प्राप्त गर्नका लागि मात्र नभई समग्र देशमा दिगो शान्ति, आपसी सदभाव कायम गर्नु यस बर्षको मुख्य खाँचो हो ।

नयाँ उचाईमा पुग्नका लागि नयाँ लक्ष्यको आवश्यकता महसुस गरिएको छ । यस बर्ष नेपाली जनताले लडेर प्राप्त गरेका अधिकार संस्थागत गर्न स्थानीय तहको निर्वाचन सम्पन्न गर्ने जिम्मेवारी पनि थपिएको छ ।
 
देशमा लामो समयसम्म लगेर प्राप्त भएका गणतन्त्र, संघीयता र विभिन्न अधिकारसहितका उपलब्धिहरुको रक्षा गर्न स्थानीय तहको निर्वाचन सम्पन्न गरिनु पर्ने जनताको सुझाव छ ।

देशमा आर्थिक, सामाजिक विकास गर्नका लागि राजनीतिक दलहरु देखि लिएर नागरिक समाजसम्मका ब्यक्तिहरुले अहिलेको आवश्यकतालाई मध्यनजर गर्दै जनतालाई नयाँ बाटो देखाउन सक्नु पर्ने बर्दियाका रमेश बुढा बताउँछन् ।

जनताले पनि सचेत भएर आफ्नो अमुल्य मत राख्न सक्नु यस बर्षको मख्य दायित्व बनेको छ । उनले भने –‘देशलाई नयाँ उचाईमा पुर्याउन प्रत्येक नागरिकहरुले आफ्नो कर्तब्य पूरा गर्न जरुरी छ ।’

सबैले आफ्नो कर्तब्य पुरा गर्न सके मात्र नयाँ नेपाल निर्माण सम्भव भएको अर्का स्थानीय सम्भव केसीले बताए । नयाँ बर्ष २०७४ सालमा राजनीतिक संक्रमण कालको अन्त्य गरिनु पर्ने उनको भनाई छ ।

नयाँ बर्ष पुनःनिर्माण, जनप्रतिनिधिसहितको स्थानीय तह, आर्थिक–सामाजिक विकासले अग्रगति लिएको र सम्पूर्ण नेपाली खुसी तथा उत्साहित भएको मुलुकको रुपमा विकास गर्न सबैले आफ्नो भूमिका निर्वाह गर्न सक्नु पर्ने जानकारहरु बताउँछन् ।
