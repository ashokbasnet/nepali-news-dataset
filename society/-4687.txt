पोखरामा पर्यटक दौड

पश्चिमाञ्चल होटल संघ पोखराले यहाँ आयोजना गरेको चौधौं फेवा नव वर्ष महोत्सव २०७४ अन्तर्गत तेश्रो दिन बिहीबार पर्यटक दौड प्रतियोगिता भएको छ । प्रतियोगितामा हालसम्मकै सबैभन्दा धेरै दुई सय ६० जनाले सहभागिता जनाएको आयोजकले जनाएको छ ।

रन फर फन नाम दिएर आयोजना गरिएको प्रतियोगितामा फ्रान्सका भान जेमी प्रथम भए । यसैगरी अमेरिकाका बेकर द्वितीय र नेदरल्याण्डका जुरियन तृतीय भएका छन् । त्यस्तै महिला तर्फको प्रतिस्पर्धामा अमेरिकाकी एलिसन प्रथम, अमेरिकाकै एस्ले द्वितीय र अष्ट्रेलियाकी जेन तृतीय भए ।

प्रथमले पोखरा काठमाडौं उडान टिकट उपहार पाए । आधा घण्टाको प्याराग्लाइडिङ उडानको टिकट दोश्रो पुरस्कार स्वरुप प्रदान गरियो भने तृतीयका लागि पोखरा काठमाडौं यात्राको डिलक्स बस टिकट दिइयो । महिला पुरुष सबै विजेताले मायाको चिनो र विजी वी क्याफे लेकसाइडमा ककटेल डिनरको अवसर पनि प्रदान गरिएको छ ।

संघका अध्यक्ष एवं महोत्सव संयोजक विकल तुलाचन, निवर्तमान अध्यक्ष भरतराज पराजुली, हानका केन्द्र्रिय सदस्य एवं संघका सल्लाहकार विप्लव पौडेल तथा संघका सल्लाहकार गोविन्दराज पहारीले विजेताहरुलाई पुरस्कार प्रदान गरेका थिए । रसियाका एक जना अशक्त निकोले कोजेन्भिन्कोवले पनि बैशाखीको सहारामा दौड पूरा गरे ।

पर्यटक दौडमा यति धेरै पर्यटक सहभागी हुनु पोखराको पर्यटन विकास र प्रवद्र्धनका लागि सकारात्मक पक्ष भएको महोत्सवको पर्यटक दौड उपसमितिका संयोजकद्वय ज्याक तामाङ र केशवराज पहारीले बताए । महिला तथा पुरुष धेरै भन्दा धेरै सहभागी हुनुले महोत्सवको आकर्षण समेत बढ्न गएको संयोजक पहारीले बताए ।

सहभागीहरु खहरेचोक नजिक होटल प्सि प्लाजा अगाडि बाट तीन किलोमिटर दक्षिणको फिस्टेल गेट सम्म दौडिएका थिए । सहभागी सबैलाई प्रमाण पत्र पनि प्रदान गरिएको थियो ।

सो अवसरमा पञ्चैबाजाको तालमा पर्यटकहरु नाचेर रमाएका पनि थिए । २ बैशाखसम्म सञ्चालन हुने महोत्सवलाई नेपाल पर्यटन वोर्डले प्रवद्र्धन गरेको छ भने गोर्खा ब्रुअरीले प्रायोजना गरेको छ ।
