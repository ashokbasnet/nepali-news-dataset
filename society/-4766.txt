झापामा उत्पादित सुपारी निकासी ठप्प हुँदा कृषक मारमा

झापा । सुपारी निर्यात् ‘उत्पतिको प्रमाणपत्र’ पाउने बिषयलाई लिएर संस्थागत विवाद भएपछि झापामा उत्पादन हुने ठूलो परिमाणको सुपारी अलपत्र परेको छ । उत्पतिको प्रमाणपत्र एकाधिकार ढंगले दिएको भन्दै विवाद सर्वोच्च अदालतसम्प पुगेपछि विगत दुई वर्षयता झापामा उत्पादित सुपारी भारत निकासी ठप्प हुँदा कृषक भने मारमा परेका छन् । 

२ वर्ष अघिसम्म नेपाल सुपारी खेती विकास संस्थाले झापामा उत्पादित सुपारीको उत्पतिको प्रमाणपत्र पाउँदै आएको थियो । तर, झापाका केही व्यापारीहरुले सुपारी खेतीसम्बन्धि अर्को संस्था गठन गरी उत्पतीको प्रमाणपत्र आफूहरुले पनि पाउनुपर्ने माग राख्र्दै सर्वोच्च अदालतमा मुद्धा दायर गरेपछी सुपारी निकासी रोकिएको हो ।

 कृषकको सुपारी किनेर प्रशोधन गरी निर्यात गर्ने तयारीमा रहेको सुपारी अहिले सहकारी संस्थाका गोदाममा  अलपत्र छन् । निकासी रोकिएसँगै झापाका कृषकले वार्षिक रुपमा ठूलो परिमाणमा उत्पादन गदै आएको सुपारीको मुल्यमा समेत आधा गिरावट आएको छ ।

सरकारले उत्पतिको प्रमाणपत्र जारी गर्ने अधिकार नेपाल उद्योग वाणिज्य महासंघलाई दिएको छ । खासमा नेपालमा ६ हजार मेट्रिकटनको हाराहारीमा मात्र सुपारी उत्पादन हुने गरेको भए पनि १० हजार भन्दा बढी मेट्रिक टन सुपारी उत्पादन हुने गरेको उत्पतीको प्रमाण पत्र जारी हुने गरेको छ ।

 त्यसका लागि नपुगेको परिमाणको सुपारी व्यवसायीले सिङगापुरबाट आयात गरी मिलेमतोमा नेपाली सुपारी भन्दै निकासी गर्दै आएका थिए । बषौं देखि उत्पतिको प्रमाण पत्र पाउँदै आएको नेपाल सुपारी विकास संस्था र केही वर्ष अघि गठित राष्ट्रिय सुपारी खेती प्रवद्र्धन एवं कृषि विकास संघ र मेची सुपारी तथा फलफुल विकास संस्थाबीचको द्धन्द्धको मुख्य जड पनि सुपारी निर्यातबाट देखिएको मुनाफा नै हो । 

त्यसकारण उत्पतिको प्रमाणपत्र पनि स्थानीय तहबाटै किसानले पाउनुपर्ने व्यवस्था गरिनुपर्ने बताउँछन् नेपाल उद्योग वाणिज्य महासंघ अन्र्तगतको कृषी उद्यम केन्द्रका सदस्य तथा झापाका व्यवसायी राजेन्द्र घिमिरे ।

सुपारी उत्पतीको प्रमाण पत्र जारी गर्दा लिन पाइने कमिसनका कारण सुपारी खेती प्रवद्र्धनका लागि भन्दै गठित थुप्र्रै संघसंस्थाहरुको स्वार्थको प्रत्यक्ष असर झापाका सुपारी कृषकलाई परेको छ । तसर्थ, सुपारी उत्पादनमा तल्लिन सुपारी किसानको भविष्यबारे सरकारले सोच्ने बेला आएको छ ।
