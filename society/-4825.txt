धनुषामा ट्राफिक प्रहरीद्वारा स्पीड चेक जाँच र प्रेसर हर्न नियन्त्रण अभियान सुरु 

धनुषा ।  धनुषामा बढ्दै गएको सवारी दुर्घटना न्यूनिकरणका लागि ट्राफिक प्रहरीले स्पीड चेक जाँच र प्रेसर हर्न नियन्त्रण अभियान सुरु गरेको छ। सवारी दुर्घटना न्यूनिकरण अभियान अन्तरगत ट्राफिक प्रहरीले स्पीड चेक जाँच र प्रेसर हर्न नियन्त्रण अभियान संचालन गरेको हो। 

अभियानका कारण जनकपुरसहितका धनुषाका सबै बजारहरुमा सवारी दुर्घटनामा ह्वात्तै कमी आएको जिल्ला ट्राफिक प्रहरी कार्यालय, धनुषाले जनाएको छ । बजारका विभिन्न चोक र जिल्लालाई छोएका राजमार्गमा यो अभियान चलाइएको हो। 

ट्राफिक प्रहरी कार्यालय, धनुषाका अनुसार २ दिनमा करिव १ सय सवारी साधनलाई स्पीड चेक जाँच र त्यतिकै संख्यामा प्रेसर हर्न रहेका सवारी साधनलाई नियन्त्रणमा लिई कारवाही गर्न थालिएको छ। प्रेसर हर्न लागेका सवारी साधनहरुको हर्न खोली जान दिने र कम प्रेसर भएको हर्न लगाउनका लागि परामर्श दिइएको र पछि कानुन बमोजिम कार्वाही गर्ने प्रहरीले जनाएको छ। 

प्रेसर हर्नका कारण वातावरण प्रदुषण हुनुका साथै दुर्घटनामा पनि ठूलो भूमिका खेल्ने गरेकाले यी समस्या समाधानका लागि ठोस पहलकदमी लिनु परेको ट्राफिक इन्सपेक्टर हरिनन्दन चौधरीले बताउनु भयो । तर, सवारी साधनका चालकहरुले प्रेसर हर्न बजाउँदा समेत कसैले नटेर्ने गरेको गुनासो पनि उनले सुनाएका छन्। 

चालु आथिक वर्षको साउन महिनादेखि फागुन सम्ममा धनुषा जिल्लामा जम्मा ९० वटा सवारी दुर्घटना भएको छ । जिल्ला ट्राफिक प्रहरी कार्यालय, धनुषाले दिएको जानकारी अनुसार सवै भन्दा बढी ४० वटा मोटरसाइकल दुर्घटना भएको छ । दुर्घटनामा परी जिल्लामा ४२ जनाको मृत्यु र २९ जना घाइते भएको पनि उल्लेख गरिएको छ।
