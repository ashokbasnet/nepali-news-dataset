घरेलु कामदार पठाउन रोक लगाउने निर्णयमा असन्तुष्टि

काठमाडौँ । संसद्को अन्तर्राष्ट्रिय सम्बन्ध तथा श्रम समितिका सदस्यले नै वैदेशिक रोजगारीमा घरेलु कामदार पठाउन रोक लगाउने समितिको निर्णयमा असहमति प्रकट गरेका छन् । 

घरेलु कामदारबारे यहाँ आज आयोजित अन्तक्र्रिया कार्यक्रममा समितिका सदस्य रहेका सांसद पेम्बा लामा र कमला शर्माले सो निर्णय पूर्वाग्रही रहेको टिप्पणी गरे । सांसद लामाले निर्णयमा आफ्नो सहमति नरहेको प्रष्ट पार्दै रोक लागाएर मात्रै समस्याको समाधान नहुने बताए । 

“देशमा रोजगारीको सिर्जना पनि गर्न नसक्ने र विदेशमा जान पनि रोक्ने कार्य बेठीक हो,” उनले भने । 

यस्तै सांसद शर्माले निर्णयमा बहुमत सांसदको हस्ताक्षर नभएको जिकिर गरे । निर्णयले वैधानिक ढङ्गले घरेलु कामदारका रुपमा जानेलाई बाटो बन्द गर्ने, अवैध ढङ्गले जानेको सङ्ख्या बढ्ने टिप्पणी गरे । 

पूर्वश्रम तथा रोजगारमन्त्री लेखराज भट्टले समितिका सभापति प्रभु साहले प्रभावमा परी घरेलु कामदार पठाउन रोक लगाउने निर्णय गरेको भन्दै त्यसलाई सच्याउनुपर्ने माग गरे । नेकपा९माओवादी केन्द्र०का रोजगार विभाग प्रमुख समेत रहेका भट्टले समितिले निर्देशन दिएकै भरमा सरकारले रोक्नुपर्छ भन्ने नरहेको भन्दै यसबारे आफूले प्रधानमन्त्रीसँग समेत कुरा गरेको जानकारी दिए । 

सो कार्यक्रममा श्रम तथा रोजगारमन्त्री सूर्यमान गुरुङको उपस्थिति रहेको थियो । रासस
