सल्यानका किसानहरु अन्नबाली छाडेर तरकारी खेतीतर्फ आकर्षित  

नेपालगञ्ज । पछिल्लो समयमा सल्यानका किसानहरु अन्नबाली छोडेर तरकारी खेतीलाई जोड दिन थालेका छन् । अन्न बालीभन्दा तरकारी खेतीले जीवनस्तर परिवर्तन ल्याएको कृषकहरुको भनाई छ । किसान परियोजनाले कृषक समूह बनाएर व्यवसायिक रुपमा तरकारी खेती गर्न सिकाएपछि किसानहरु तरकारी खेतीमा लागेका हुन् ।

युएसएआइडी किसान परियोजनाले तरकारी खेतीमा थप मद्दत गरेको जिल्लाका गर्पा, धनवाङ, सिनवाङ, त्रिवेणी, फालावाङ, रिमलगायतका ठाउँका किसानहरुले बताएका छन् । खेतबारीमा बिउ जमाउँदादेखि उत्पादन भएर बजार लैजानेबेलासम्म किसानहरुलाई विभिन्न ढंगबाट सहयोग गर्ने गरिएको किसान परियोजनाले जनाएको छ ।

किसानहरुले तरकारी खेतीबाट अहिले राम्रो आम्दानी गर्न सफल भएको शिखर कृषक समूहमा आवद्ध स्थानीय दल बहादुरको भनाई छ । उनले कृषकहरुले बार्षिक ५ लाख भन्दा बढि आम्दानी गर्न सफल भएको जानकारी दिए ।

तकारीबाट मनग्य आम्दानी गर्न सफल भएका यस क्षेत्रका किसानहरु आजाभोलि अन्तबाली लगाउने खेतबारीमा तरकारीको ब्याड राख्न, खनजोत गर्न र विरुवा रोप्न व्यस्त भएका छन् । 

यतिबेला तरकारी नै आयआर्जनको मुल श्रोत बनेको बताउने सिकानहरु भन्छन् –‘तरकारी बालीले जीवनस्तर परिबर्तन ल्याएपछि अन्न नछरे अनिकाल पर्छ भन्ने मान्यताबाट माथि उठेर तरकारी बालीलाई नै प्राथमिकता दिएका छौं ।’
