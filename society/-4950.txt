विद्यालय शुल्क वृद्धिको चपेटामा अभिभावक 

नगरकोट, ४ वैशाख । शैक्षिक क्षेत्रका सरोकारवालाबीच नयाँ शैक्षिक सत्रको सुरुवातसँगै विद्यालय शुल्कका बारेमा जुहारी सुरु भएको छ । शैक्षिक सत्र सुरु भएसँगै निजी विद्यालयले बढाएको शुल्कको विषयलाई सरोकारवालाबीच मतभेद देखिएको हो ।

शैक्षिक सत्र सुरु भएपछि शिक्षाका विषयमा छलफल गर्न रफत् सञ्चार क्लबमा आयोजित अन्तत्र्रिmया कार्यक्रममा अभिभावक सङ्घ नेपालका अध्यक्ष केशव पुरी, प्याब्सनका अध्यक्ष विजय सम्बाहाम्फे र एनप्याब्सनका कर्णबहादुर शाहीबीच शुल्कका विषयमा आरोप प्रत्यारोप चलेको थियो ।

प्याब्सनका अध्यक्ष सम्बाहाम्फे तथा एनप्याब्सनका अध्यक्ष शाहीले आफ्नो सङ्गठनमा आबद्ध विद्यालयले शुल्क नबढाए पनि अभिभावकले बिनाआधार शुल्क बढाएको गलत प्रचार गरेको बताए । हामीले तीन महिनाअघि नै अभिभावकहको भेला गरी शुल्क निर्धारण गरिसकेको विषयलाई शैक्षिक सत्रको सुरुवातमा अभिभावक सङ्घलगायत अन्य विभिन्न पक्षले एकतर्फी शुल्क वृद्धि गर्‍यो भन्ने भनाइ अफवाह मात्र भएको प्याब्सन अध्यक्ष सम्बाहाम्फेले बताए।

एनप्याब्सनका अध्यक्ष शाहीले भने विद्यालय चलाउनका लागि अभिभावक नै मुख्य स्रोत भएको भन्दै शुल्कको विषयमा शिक्षा मन्त्रालयले थुपारेर हुन्न, शुल्कको सीमा तोक्नु हुन्न तर शुल्कको वैज्ञानिक मापदण्ड निर्धारण गरिनुपर्ने बताए ।

अभिभावक सङ्घका पुरीले प्याब्सन र एनप्याब्सनले सर्वोच्च अदालतको परामादेशलाई समेत वास्ता नगरी मनोमानी तरिकाले शुल्क वृद्धि गर्दा अभिभावक मारमा परेको जिकिर गरे । उनले भने, “अदालतको आदेश विपरीत जिल्ला शिक्षा कार्यालयले विद्यालयको दबाब र प्रभावमा परी शुल्क वृद्धिमा सहयोगी भूमिका खेलको देखिन्छ ।”

उनले शिक्षालाई सेवाभन्दा बढी व्यापार बनाएको प्रति अभिभावकको ध्यान गएको तर सरकारी निकायको ध्यान जान नसक्दा समस्या झनै बल्झिएको बताए । उनले यो वर्ष पनि सरकारी विद्यालयमा अध्ययन गर्ने विद्यार्थीले बेलैमा पुस्तक नपाउने र अध्ययनमा प्रभाव पर्नेतर्फ सरोकारवालाको ध्यान जान नसकेको बताए । रासस
