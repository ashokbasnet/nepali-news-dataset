चुनाव नजिकिएसंगै बाँकेका नेताहरु गाउँपालिकामा केन्द्रित

बाँके । स्थानीय तहको निर्वाचन नजिकिदै गएपछि मध्यपश्चिमको औद्योगिक क्षेत्रको रुपमा रहेको बाँकेमा राजनीतिक दलहरुको चहलपहल बढेको छ ।

राजनीतिक दलहरुले निर्वाचनको परिणाम आफ्नो पक्षमा पार्नका लागि क–कसलाई उम्मेदवार बनाउँदा बढि बिजय सुनिश्ति गर्न सकिन्छ भन्ने गृहकार्यमा जुटिरहेका छन् ।

काँग्रेस, एमाले, माओवादी, राप्रपालगायतका साना दलहरुसमेत निर्वाचनको लागि चुनावी अभियानलाई गाउँपालिकातिर कन्द्रीत बनाएका छन् ।  चुनावी अभियानसंगै नेताहरु पनि गाउँपालिकामा केन्द्रीत भएका छन् ।

खजुरा गाउँपालिकाको अध्यक्ष पदका लागि कांग्रेसबाट पूर्व जिल्ला सभापति कृष्णमान श्रेष्ठ, संगठन विभाग प्रमुख महेन्द्र मल्ल ठकुरी,  क्षेत्रीय सभापति नक्की खाँ, जनजाति नेता रमेशकुमार सिंजाली लगाएत एक दर्जन नेताहरुको नाम चर्चामा रहेको छ ।

एमालेको तर्फबाट पूर्व अध्यक्ष नन्दलाल रोकाय, बाबुराम गौतम, किस्मतकुमार कक्षपति, वेदनिधि प्याकुरेल, लालबहादुर खत्री लगायतका नेताहरु आकांक्षी बनेका छन् भने माओवादी केन्द्रको तर्फबाट माओवादी केन्द्रका जिल्ला संयोजक आइपी खरेल, केन्द्रीय सदस्यद्वय डम्बरबहादुर बिक र परमानन्द बर्मा, कान्तु गौतमलगायतका नेताहरुको नाम चर्चामा रहेको छ ।

राप्ती–सोनारी गाउँपालिकामा कांग्रेसबाट लाहुराम थारू, तप्त पौडेल, डिल्ली गिरी, कृष्ण पौडेल, एमालेबाट रामदास थारू, तुलसीराम थारू, लालबहादुर थापा, माओवादी केन्द्रबाट पूर्वसभासद् पट्टु थारू, ताराबहादुर कसेरा, नमुना केसी र राप्रपाबाट जिल्ला अध्यक्ष नरेन्द्र पौडेल, देवेन्द्र पौडेल, रोशन पौडेल, दीपक पौडेललगायतका नेताहरुले उम्मेदवारी दिने इच्छा ब्यक्त गरेका छन् ।

बैजनाथ गाँउपालिकामा माओवादी केन्द्र देवबहादुर रावत, राजमोहन चौधरी, रामबहादुर थारू, कृष्णबहादुर शाही, कृष्ण जिएम, धनीराम जैसी, एमालेबाट चन्द्रबहादुर चौधरी, नन्द विश्वकर्मा, घननाथ खनाल, मनकुमारी चन्द, कांग्रेसबाट देवबहादुर केसी, चन्तराम थारू, देवबहादुर केसी, प्रकाश शाहलगायतकाको नाम बढि चर्चामा रहेको छ ।
जानकी गाउँपालिकामा एमालेबाट पदम धिताल, इन्द्रबहादुर थापा, राम निवास यादव, रामगोपाल कुर्मी, कांग्रेसबाट पूर्वक्षेत्रीय सभापति जगदम्बाप्रसाद पाठक, दुखिराम लोनिया, छब्बन खाँ, रामदयाल कुर्मी, हौसीलाल कुर्मी, माओवादी केन्द्रका रक्षाराम बर्मा, गोब्रे साई, मधेसी जनअधिकार फोरम लोकतान्त्रिक) बाट हिरालाल लोनिया र प्रकाश लोनियाको नाम अग्र स्थानमा रहेको बताइएको छ ।

डुडुवा गाउँपालिकामा  कांग्रेसबाट नरेन्द्र चौधरी, विजयबहादुर यादव, माओवादी केन्द्रबाट भोला यादव, एमालेबाट मिनबहादुर थापा, कप्तान पाठक, जमिल खान, लगायतका नेताले उम्मेदवारी दिने आशय ब्यक्त गरेका छन् ।

नरैनापुर गाउँपालिकामा कांग्रेसबाट रामचन्द्र मौर्य, ईशाहक जोलाह,  एमालेका विक्रम यादव, माओवादी केन्द्रबाट मेराज खान लगायतका नेताहरुले गाउँपालिकाको अध्यक्षमा उम्मेद्वारीको दावेदार बनेका छन् ।

मधेशी मोर्चामा अबद्ध राजनीतिक दलहरुले भने केन्द्रमा चुनवमा भाग नलिने निर्णय भएपछि गाउँस्तरमा पनि उम्मेद्वार कसलाई उठाउने भन्ने कुरा कुनै निष्कर्षमा नपुगेको बताएका छन् ।
