नौ दिन लामो बिस्केट जात्रा सम्पन्न

भक्तपुर । नौ दिन आठ रातसम्म मनाइने प्रसिद्ध बिस्केट जात्रा आज सम्पन्न भएको छ । 
विक्रम संवत्अनुसार सौरमासका आधारमा चल्ने सो जात्रा नववर्षको चार दिनअघिदेखि तान्त्रिक विधिअनुसार प्रारम्भ गरी आज रथ तानेर सम्पन्न भएको हो ।

गत चैत २८ गते तौमढीबाट साँझ ५ बजेदेखि भैरवको रथ तानेर सुरु भएको सो जात्राका अवसरमा आज साँझ पनि ५ बजे नै गःहिटीबाट स्थानीयवासीले रथ तानेका थिए । काठैकाठले प्यागोडा शैलीमा निर्माण गरिएको तीनतले भैरवनाथको रथमा भैरवनाथको मूल देवता र बेताल देवतालाई विराजमान गराई परम्परानुसार गःहिटीबाट माथिल्लो र तल्लो क्षेत्रका बासिन्दाले तानेका छन् । 

रथ तान्ने क्रममा रथको पाङ्ग्रा अड्याउने भाग भाँचिएपछि रथ गुड्न नसक्ने अवस्थामा गःहिटीमै अड्किएको छ । रथबाट भैरवको मूर्तिलाई तान्त्रिक विधिअनुसार द्यो छेँ अर्थात् देवता घरमा भित्र्याइएपछि जात्रा सम्पन्न हुने परम्परा छ ।

रथ तान्ने क्रममा ढुङ्गा हानाहान हुन सक्ने भएकाले जात्रा सञ्चालन हुने क्षेत्रमा एक हजार एक सयभन्दा बढी प्रहरी परिचालन गरिएको महानगरीय प्रहरी परिसर भक्तपुरले जनाएको छ । जात्राको सुरुको दिन रथ तान्ने क्रममा मध्यरातिसम्म ढुङ्गा हानाहान हुँदा १२ जना घाइते भएका थिए ।
