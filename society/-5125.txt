निर्वाचन नजिकिएपछि तात्यो मधेशी मोर्चा

डवल महतारा, बैशाख ६ । स्थानीय तहको निर्वाचन नजिकिएपछि मुख्य राजनीतिक दलहरु चुनावी मैदानमा उत्रिरहेको बेला संयुक्त लोकतान्त्रिक मधेशी मोर्चा भने बिरोधका कार्यक्रम सुरु गरेको छ ।

सरकार जसरी पनि निर्वाचन गराउने पक्षमा देखिएपछि मधेशी मोर्चाले संविधान संसोधन नगरी निर्वाचन गर्न नहुने भन्दै बिरोधका कार्यक्रम सुरु गरेको हो । संविधान संशोधन गरेर सिमांकनको समस्या समाधान गरेर मात्र चुनाव गर्नु पर्ने मोर्चाको माग छ ।

निर्वाचनको मिति नजिकिदै गएपछि मोर्चामा आबद्ध मधेश केन्द्रीत दलहरुले निर्वाचनको बिरोधमा मशाल जुलुशदेखि लिएर विभिन्न सभा, अन्तरक्रिया र छलफलका कार्यक्रमहरुमा जुटेका छन् ।
दुई नम्बर प्रदेशसहति बाँके, बर्दियालगायतका जिल्लाहरुमा मधेशी मोर्चाले विरोधका कार्यक्रम सुरु गरेको छ । मधेशका माग पुर नहुँदासम्म निर्वाचन हुन नदिने सद्भावना पाटीका केन्दीय सदस्य रामकुमार दिक्षितले बताए ।

आफ्नो अधिकारका लागि शान्तिपूर्ण आन्दोलनमा उत्रेका जनतामाथि दमन भए त्यसको कडा प्रतिरोध गर्ने मोर्चाको निर्णय छ । दिक्षितले भने –‘यो आन्दोलन आदिवासी, मधेशी, मुस्लीम, थारुलगायत मधेशमा बस्ने सबै जनताको अधिकारका लागि हो ।’

आफूहरुले महात्मा गान्धी, गौतम बुद्ध, जनकको अहिंसात्मक मार्गलाई आत्मसात गरेर अगाडि बढिरहेको मोर्चाका बाँके संयोजक विजय गुप्तले बताए । शान्तिपूर्ण आन्दोलन गर्दागर्दै पनि सरकारले आफूहरुमाथि दमन गरेर एकलौटी रुपमा चुनाव गर्न लागेकाले संघर्षमा उत्रिनु परेको मार्चाको भनाई छ ।

माग पुरा नहुँदासम्म स्थानीय तहको निर्वाचनमा सहभागी नहुने बताएपनि मोर्चाकै प्रभाव रहेका क्षेत्रका जनता भने निर्वाचन हुनु पर्छ भन्ने पक्षमा रहेका छन् । प्राप्त भएका अधिकारलाई संरक्षण गर्दै बाँकी अधिकार प्राप्तिका लागि पनि निर्वाचन हुनु पर्ने स्थानीय बिजयद्विप यादव बताउँछन् ।
