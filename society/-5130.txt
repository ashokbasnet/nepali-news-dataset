 छुट्टा-छुट्टै स्थानमा चार मानिस मृत अवस्थामा फेला

काठमाडौँ । छुट्टा-छुट्टै स्थानमा चार मानिस मृत अवस्थामा फेला परेको प्रहरीले जनाएको छ । काभ्रेको भुम्लु गाउँपालिका–८, विराटनगर महानगरपालिका–११, काठमाडौँ महानगरपालिका–१२ र धरान उपमहानगरपालिका–६ मा गरी ४ जना मानिस मृत अवस्थामा फेला परेका छन् । यस सम्बन्धमा स्थानीय प्रहरीले आवश्यक अनुसन्धान गरिरहेको  छ ।

काभ्रे : भुम्लु गाउँपालिका–८ स्थित सुनकोशी नदीमा मंगलबार सनाखत हुन नसेकी अन्दाजी २२ बर्षीया महिला मृत अवस्थामा फेला परेकी छिन् । कालो जिन्स पाईन्ट, कालो स्कर्ट  र कपालमा रातो रंग लगाएकी अन्दाजी ४ फिट उचाई भएकी ती महिलाको घाँटीमा प्लाष्टिकको डोरीले बाँधिएको र पाखुरामा निलडाम रहेको अवस्थामा फेला पारिएको प्रहरीले जनाएको छ ।

मोरङ : विराटनगर महानगरपालिका–११ स्थित सडक किनारामा मंगलबार सनाखत हुन नसकेका अन्दाजी ४५ बर्षीय तराईबासी जस्तो देखिने पुरुष व्यक्ति मृत अवस्थामा फेला परेको प्रहरीले जनाएको छ ।

काठमाडौँ : काठमाडौँ महानगरपालिका–१२ कुलेश्वर स्थित फलफुल मिनी मार्केटको दोश्रो तलाको प्यासेजमा मंगलबार सनाखत हुन नसकेको पाखाङ भनेर चिनिने ५५ बर्षीय पुरुष व्यक्ति मृत अवस्थामा फेला परेका छन् ।     

सुनसरी : धरान उपमहानगरपालिका–६ भानुचोक सब्जी मण्डीमा बुधबार नाम,थर,वतन नखुलेकी पहाडी मुलको जस्तो देखिने अदाजी ५६ बर्षीया महिला मृत अवस्थामा फेला परेकी छिन् ।
