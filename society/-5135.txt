भूकम्पले क्षतिग्रस्त सिंहदरबारको मुख्य भवन भत्काउनु नपर्ने

काठमाडौं। विज्ञहरुले भूकम्पले क्षति पुर्याएको सिंहदरबारको मुख्य भवन भत्काउन नपर्ने सुझाव दिएका छन्। बुधबार पुनः निरीक्षण गरेपछि उनीहरु भवन भत्काउन नपर्ने टुंगोमा पुगेका हुन्।

राष्ट्रिय पुनर्निर्माण प्राधिकरणका प्रमुख कार्यकारी अधिकृत डा. गोविन्द पोखरेलसहित बुधबार दिउँसो भवन निरीक्षणमा पुगेका विज्ञको समूहले भवन पुरै भत्काउनुपर्ने अवस्था नरहेको बताएका छन्। राष्ट्रिय पुननिर्माण प्राधिकरणले यस अघि नै भवन पुरै भत्काउन नहुने धारणा राख्दै आएको थियो।

भवन भत्काउन नपर्ने विज्ञले सुझाव दिएकोे प्राधिकरणका प्रमुख कार्यकारी अधिकृत डा. गोविन्द पोखरेलले जानकारी दिए। उनले भवनलाई प्रवलीकरण (रेट्रोफिटिङ) गर्ने प्रक्रिया अव अघि बढाउने बाटो खुलेको जनाए। 

पुरातत्व विभागले पनि सिंहदरबारको मुख्य भवन नेपाली कला र शैलीमा निर्माण गरिएकाले यसलाई भत्काउन नहुने सुझाव दिँदै आएको थियो। विज्ञले सिंहदरबारको मुख्य भवन भत्काउनैपर्ने गरी क्षति नभएको बताएको पुरातत्व विभागका महानिर्देशक भेषनारायण दाहालले बताए। उनले अव भवनको प्रवलीकरण (रेट्रोफिटिङ) को काम सुरु गर्न बाटो खुलेको उल्लेख गरे। 

सरकारले सिंहदरबारको मुख्य भवन भूकम्पपछि क्षति भएको निष्कर्ष निकाल्दै भत्काउने तयारी गरेको थियो। तर विज्ञले भवनलाई प्रवलीकरण (रेट्रोफिटिङ) गर्न सकिने सुझाव दिएका हुन्।

राष्ट्रिय पुननिर्माण प्राधिकरणले अव प्रवलीकरण (रेट्रोफिटिङ) को काम तत्काल सुरु गर्ने जनाएको छ। २०७२ साल बैशाख १२ गते भूकम्पमा परी सिंहदरबारको मुख्य भवनमा क्षति भएपछि त्यहाँको सामान समेत स्वयम्भूस्थित राष्ट्रिय संग्रहालयमा राखिएको छ।
