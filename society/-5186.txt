गोहीले चपाउँदा पनि बाँच्न सफल १२ वर्षीय अर्जुनलाई आर्थिक सहयोग

रत्ननगर । गोहीले चपाएर पनि बाँच्न सफल पश्चिम चितवनको जगतपुरका १२ वर्षीय बालक अर्जुन हरिजनको उपचारका लागि सहयोग आउने क्रम तीव्र भएको छ।  बुधबार राससमा ‘गोहीले चपाएर पनि बाँचे अर्जुन १’ भन्ने शीर्षकमा समाचार आएपछि सहयोग तीव्र भएको हो।

उनको उपचारमा लागेको रु एक लाख २५ हजार तिर्न पैसा नभएको कुरासमेत समाचारमा आएको थियो। सो कुरा थाहा पाएर देशविदेशमा बस्ने नेपाली र विभिन्न सङ्घसंस्थामार्फत अहिलेसम्म करिब रु ७५ हजारभन्दा बढी रकम उनको उपचाका लागि सहयोग जुटिसकेको छ।

अर्जुनकी दिदी सरिता हरिजनले विभिन्न ठाउँबाट सहयोग आइरहेको र सहयोग गर्छु भनेर फोनमा पनि कुरा आइरहेको बताएका छन्। उनको गाउँ जगतपुरमा समेत विभिन्न क्षेत्रबाट रु ५० हजार सहयोग सङ्कलन भइसकेको स्थानीयवासी विकास पाठकले जानकारी दिए। 

यस्तै, चितवनका विभिन्न व्यक्ति तथा सङ्घसंस्थाले उनको उपचारमा लागेको पैसा तिर्नका लागि सहयोग गरिरहेका छन्। लक्ष्मी प्रतिष्ठानले रु पाँच हजार, युथ भिजन इन्भेस्टमेन्ट कम्पनीले रु पाँच हजार र माला दाहालबाट रु पाँच हजार सहयोग प्राप्त भएको छ। 

यस्तै, माधव न्यौपाने, करुणाकर घिमिरे, राजेन्द्र भण्डारी, लक्ष्मी घिमिरे, केशव आचार्य, पूर्ण रिजाल, सिर्जना र सुस्मिता थापा लगायतबाट रु १० हजारभन्दा बढी सहयोग भएको छ । सहयोग आउने क्रम भने जारी छ।  

गत चैत २५ गतेको भरतपुर महानगर-२३ जगतपुर, घैलाघारीका अर्जुनलाई साथीहरुसँग पौडी खेल्ने क्रममा गोहीले समाएको थियो । गोहीको आक्रमणबाट उनको हात विभिन्न ठाउँमा भाँचिएको छ भने शरीरभरि गहिरा घाउ नै घाउ छन्।

उनका साथीहरुले गोहीको आँखामा लौरोले हानेर उनलाई छुटाएका थिए । उनको अहिले चितवन मेडिकल कलेजमा उपचार भइरहेको छ । आमा फूलमायाँ गाउँबाट ऋण सापट लिएको पैसा दवाई किन्दा नै सकिएकाले पैसा नभएर अस्पतालमा तिर्न नसकेको बताउँछिन्।
