अपडेट : सुमो दुर्घटनामा दुईको मृत्यु, आठ जना घाईते

सिन्धुली । हिजो बुधबार साँझ बिपी राजमार्गअन्तर्गत सिन्धुलीको पिपलभञ्ज्याङमा सुमो जीप दुर्घटना हुँदा दुई जनाको घटनास्थलमा नै मृत्यु भएको छ। भने चालकसहित ८ जना घाईते भएका छन्। हिजो साँझ काठमाडौँबाट बर्दिबासतर्फ जाँदै गरेको रातु कमलामाई यातायात सेवा समितिको ना १ ज ५४४४ नंको सुमो गाडी दुर्घटना भएको जिल्ला प्रहरी कार्यालय सिन्धुलीले जनाएको छ। 

मृत्यु हुनेमा धनुषाका जयकुमार यादव र सरोज कुमार मण्डल रहेका छन्।  दुर्घटनामा धनुषा बलबखर–१ निवासी १९ वर्षीय जितनारायण यादव, सोही ठाउँकै ४० वर्षीय आश्विन यादव, सोही ठाउँकै २० वर्षीय सुरेन्द्र राय यादव र बलबखर–८ निवासी राकेश यादव घाइते भएका छन् । गम्भीर घाइते धनुषाकै सपही–२ निवासी २२ वर्षीय रामवरण मण्डललाई वीरअस्पताल, काठमाडौँमा उपचार भइरहेको छ। 

अन्य चारजनाको भने सिन्धुली अस्पतालमा उपचार भइरहेको, तीनजनाको घटनास्थलबाट उद्धार गरी बर्दिवासतर्फ उपचारका लागि पठाइएको छ । गाडी कसरी दुर्घटना भयो भन्ने बारे अझै पुष्टी हुन सकेको छैन।
