राप्रपाको विधानबाट हिन्दु राज्य र राजतन्त्र हटाउने निर्णयमा तत्काल पुर्नविचार नहुने 

काठमाडौं। निर्वाचन आयोगले राप्रपाको विधानबाट हटाएको हिन्दु राज्य र राजतन्त्रका विषयमा स्थानीय तहको निर्वाचनपछि मात्र पुर्नविचार गर्न सकिने जनाएको छ। 

आयोगले बुधबार राति विज्ञप्ति जारी गर्दै आयोग स्थानीय तहको निर्वाचनमा निकै व्यस्त भएका कारण राप्रपाको विधानबाट हटाएको हिन्दु राज्य र राजतन्त्रका विषयमा निर्वाचनपछि निर्णय गर्ने जनाएको हो।

आयोगको बुधबार बसेको बैठकले राप्रपाले आयोगलाई आफ्नो निर्णय पुर्नविचार गर्न माग गर्दै  पेश गरेको ज्ञापनपत्रका सम्बन्धमा तत्काललाई थाँची राख्ने निर्णय गरेको आयोगका प्रवक्ता सुर्यप्रसाद शर्माले जानकारी दिए। 

‘राष्ट्रिय प्रजातन्त्र पार्टीले  चैत सात गते  आयोगलाई बुझाएको ज्ञापनपत्र आयोगमा प्राप्त भई ज्ञापनपत्रमा आयोगबाट चैत २ मा पार्टीको विधान परिवर्तन गर्ने गरी भएको निर्णय पुनर्विचार गर्न माग गरिएको विषयमा आयोगमा छलफल भइरहेको जानकारी चैत २२ गते अवगत गराई सकिएको छ,’ आयोगले जारी गरेको विज्ञप्तिमा भनिएको छ, ‘त्यसपछि वैशाख तीन गते  राप्रपाको  पत्रमा पूर्व माग भई आएको विषयमा थप स्पष्टता हुनुपर्ने व्यहोरा उल्लेख भई आएकोमा त्यसप्रति आयोगको ध्यानाकर्षण भएको र स्थानीय तह निर्वाचनको मिति नजिकै आइसकेको र निर्वाचन व्यवस्थापनमा आयोग निकै व्यस्त भएको हुँदा सो मितिमा आयोगबाट भएको निर्णयलाई पुनर्विचार गरिदिन भनी उक्त दलबाट पटक–पटक माग भएको विषयलाई हाल थाँती राख्ने र स्थानीय तह निर्वाचन सम्पन्न भएपछि मात्र आयोगले निर्णय गर्ने व्यहोराको जानकारी सम्बन्धित दललाई दिने निर्णय गरिएको छ।’
