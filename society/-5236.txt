चुनाव बिरोधी कार्यक्रममा प्रहरी हस्तक्षेप

चितवन । नेत्र विक्रम चन्द नेतृत्वको नेपाल कम्युनिष्ट पार्टीले चितवनको भरतपुरमा आयोजना गरेको चुनाव बिरोधी कार्यक्रममा प्रहरीले हस्तक्षेप गरेको छ ।

बिहीबार अपरान्ह भरतपुरको चौबिसकोठीमा आयोजना गरेको कार्यक्रममा स्थानीय निर्वाचन बहिस्कार गर्नेबारे भाषण सुरु भएपछि प्रहरीले हस्तक्षेप गरेको हो । प्रहरीले हस्तक्षेप गरे पछिको दोहोरो मुठभेडमा चितवन अमृतनगरका कृष्णप्रसाद पौडेल घाइते भएका छन् ।

घाइते पौडेलको चितवन अस्पताल भरतपुरमा उपचार भैरहेको छ । प्रहरीले नेकपाको चुनाव बिरोधी सभा विथोलेपछि आक्रोशीत भएका कार्यकर्ताले भरतपुरको त्रिचोकमा टायर बालेर प्रदर्शन गरेका थिए।

प्रदर्शनकारीलाई लखेट्न गएका प्रहरी र प्रदर्शनकारीबीच त्रिचोकमा झडप हुँदा केही बेर स्थिती तनावपूर्ण बनेको थियो । प्रहरीलाई ढुंगा हान्ने र टायर बाल्ने काममा संलग्न भएको आरोपमा प्रहरीले २३ जनालाई नियन्त्रणमा लिएको छ ।
