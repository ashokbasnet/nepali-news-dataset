नेपालगञ्जमा आलुको बोरामा भेटियो लागुऔषध ब्राउनसुगर

बर्दिया। भारतको रुपैडिहाबाट नेपालतर्फ ल्याउँदै गरेको आलुको बोराभित्र लागु औषध ब्राउनसुगर भेटिएको छ। कालिकोट खिन –८ बस्ने २५ वर्षीय मदन अधिकारीले ल्याएको आलुको बोरामा २ प्याकेट ६९ ग्राम ४०० मिलिग्राम ब्राउन सुगर लुकाई छिपाई राखेको अवस्थामा फेला परेको हो।

भारतबाट ठूलो मात्रमा ब्राउनसुगर आउँदैछ भन्ने विशेष सूचनाको आधारमा लागु औषध नियन्त्रण ब्यूरो नेपालगञ्ज, जिल्ला प्रहरी कार्यालय र इलाका प्रहरी कार्यालय जमुनाहबाट खटिएको प्रहरी टोलीले उक्त ब्राउनसुगर फेला पारेको हो।

ब्राउनसुगरसहित अधिकारीलाई पक्राउ गरी आवश्यक अनुसन्धान सुरु गरिएको बताइएको छ। उनलाई १० देखि १५ वर्ष कैद र ७५ हजारदेखि २ दुई लाखसम्म जरिवाना हुने जिल्ला प्रहरी कार्यालय बाँकेले जनाएको छ ।
