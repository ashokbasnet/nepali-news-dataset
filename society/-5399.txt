बाँके बर्दियामा माओवादी केन्द्रद्वारा उम्मेदवार घोषणा

बाँके । माओवादी केन्द्रले बाँके र बर्दियामा स्थानीय तहमा भाग लिने आफ्ना उम्मेदवारहरुको नाम सार्वजनिक गरेको छ । प्रत्येक स्थानीय तहमा विशेष कार्यक्रमको आयोजना गरी उम्मेदवारहरुको घोेषणा गरेको हो ।

माओवादी केन्द्रले बर्दिया जिल्लाका आठ वटै स्थानीय तहमा उम्मेदवार घोषणा सभा गरेको छ । माओवादीले गुलरिया नगरापालिकाको मेयरमा गेहेन्द्र ढकाल र उपमेयरमा मोहनकुमारी फुयाँल ‘मिथिला’को नाम सार्वजनि गरेको छ ।

बाँसगढी नगरपालिकामा मेयरमा बिनाराम थारु ‘विकल्प’, उपमेयरमा भुमि विक, मधुवन नगरपालिकामा मेयरमा कृष्ण केसी ‘गणेश’, उपमेयरमा चेतना थारुलाई उम्मेदवार बनाइएको माओवादी केन्द्र बर्दियाले जनाएको छ ।

बढैया गाउँपालिकाको अध्यक्षका लागि शिशिर थारु, उपाध्यक्षमा राधा आचार्य तथा गेरुवा गाउँपालिकाको अध्यक्ष अजित थारु, उपाध्यक्षमा लिला थारुलाई उम्मेदवार तय गरिएको बताइएको छ । 

बारबर्दिया, ठाकुरबाबा र राजापुर नगरपालिकाको मेयर र उपमेयरका लागि भने पार्टीमा छलफल भइरहेकाले त्यसको केही दिनभित्रै टुंगो लगाइने माओवादी बर्दिया इन्चार्ज तिलक शर्मा हिमालले बताए ।

जिल्लाका सबै तहमा कार्यक्रम गरी नगरपालिका र गाउँपालिकादेखि वडा पालिकासम्मका उम्मेदवारहरुको सूचि सार्वजनिक गरिएको बर्दियाका पूर्व सभाषद तथा माओवादी केन्द्रका पोलिब्यूरो सदस्य विष्णु चौधरीले बताए । 

बाँकेमा पनि माओवादी केन्द्रले जिल्लाका विभिन्न स्थानमा कार्यक्रम गरी स्थानीय तहको नर्वाचनमा भाग लिने आफ्ना उम्मेदवारहरु घोषणा गरेको छ । 

कोहलपुर नगरपालिकाको लागि मेयरमा अखिल क्रान्तिकारीका केन्द्रीय अध्यक्ष नरेन्द्र न्यौपाने र उपमेयरमा देवी थारु उम्मेदवार बनाइएको घोषणा गरेको छ ।

खजुरा गाउँपालिकामा केन्द्रीय सदस्य डम्बर बिक तुफान, जानकी गाउँपालिकामा रक्षा राम बर्मा, राप्ती सोनारी गाउँपालिकामा पूर्व सभासद् पट्टु थारुलाई अध्यक्ष बनाइएको माओवादी केन्द्रले जनाएको छ ।

यसैगरि नरैनापुर गाउँपालिकाको लागि मेराज अहमद खाँ, बैजनाथ गाउँपालिकामा राजमोहन थारु, डुडुवा गाउँपालिकामा भोला यादवलाई अध्यक्षको उम्मेदवार बनाइएको माओवादी केन्द्र बाँकेका संयोजक आइपी खरेलले बताए ।

नेपालगञ्ज उपमहानगरपालिकाको मेयर र उपमेयर भने घोषणा गरेको छैन । केही दिनभित्र नै नेपालगन्ज उप–महानगरपालिकाका प्रमुख र उप–प्रमुख घोषणा गरिने माओवादी केन्द्रले जनाएको छ ।
