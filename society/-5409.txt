सदभावनाका केन्द्रीय सदस्यसहित एक सय बढी कार्यकर्ता माओवादीमा

बर्दिया । बर्दियामा सदभावनाका केन्द्रीय सदस्यसहित विभिन्न पार्टीका करिव एक सय बढी कार्यकर्ताहरु माओवादी केन्द्रमा प्रवेश गरेका छन् ।
सदभावनाका केन्द्रीय सदस्य रंगीलाल थारु, एमालेका जिल्ला सल्लाहकार सदस्य दीपबहादुर खड्का ‘प्रमोद’, लोक दलका जिल्ला अध्यक्ष दयाराम लोध, काँग्रेसका सन्तु पासी, बन्जरा समाजका हुकुमसिंह बन्जरा लगायतका नेता कार्यकर्ताहरु माओवादी केन्द्रमा प्रवेश गरेका हुन् । 

सदरमुकाम गुलरियामा माओवादी केन्द्रले आयोजना गरेको उम्मेदवार घोषणा कार्यक्रममा नवप्रवेशीहरुलाई माओवादी केन्द्रका पोलिट ब्यूरो सदस्य तथा पूर्व राज्य मन्त्री विष्णु चौधरीले अविरावरण गरी स्वागत गरेका थिए ।

सो क्रममा उनले माओवादीकै कारण देश यो अवस्थासम्म आइपुगेको बताउँदै आफ्ना एजेण्डाहरु स्थापित हुँदै गएकाले सबै माओवादी केन्द्रतिर आकर्षित हुँदै गएको दावी गरे ।

कार्यक्रममा गुलरिया नगरपालिकाको मेयरका उम्मेदवार गेहेन्द्र ढकाल र उपमेयरका उम्मेदवार मोहनकुमारी फुयाँल ‘मिथिला’ले पार्टीले आफूहरुलाई उम्मेदवार बनाएकाले सम्पूर्ण युवाशक्ति माओवादी केन्द्रप्रति आकर्षित हुँदै गएकाले जीत सुनिश्चित भएको बताए ।

नगर अध्यक्ष रामनारायण केशरीको सभापतित्वमा सम्पन्न भएको कार्यक्रममा कार्यक्रममा माओवादी केन्द्रका केन्द्रीय सदस्य रोशन एमसी, दिपक फडेरालगायतको उपस्थिति रहेको नगर समिति सदस्य भिम थापाले बताए ।
