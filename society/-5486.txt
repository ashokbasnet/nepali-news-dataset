ऊर्जामन्त्री शर्मा भन्छन्– देशमा राजनीतिले नयाँ मोड लियो

रुकुम । ऊर्जामन्त्री जनार्दन शर्माले मधेसी मोर्चासँग भएको समझदारीसँगै देशको राजनीतिले नयाँ मोड लिएको बताएका छन् ।

स्थानीय तहको निर्वाचनका लागि माओवादी केन्द्रका उम्मेद्वारको घोषणा कार्यक्रमलाई आज चौरजहारीमा सम्बोधन गर्दै उनले मोर्चासँग भएको समझदारी इमान्दारीपूर्वक कार्यान्वयन हुने दाबी गरे । 

अब मुलुकमा शान्ति, स्थायित्व र विकास निर्माणमा महत्वपूर्ण योगदान गर्नुपर्ने मन्त्री शर्माको भनाइ थियो । उनले एमालेलाई विश्वासमा लिई मोर्चासँग भएको सहमति कार्यान्वयनमा जाने बताए । 

मोर्चालाई राष्ट्रिय राजनीतिको मूलधारमा आउन र संविधान कार्यान्वयन गरी मुलुकमा शान्ति, स्थायित्व र समृद्ध मुलुक निर्माणमा एमाले बाधक नबन्ने विश्वास व्यक्त गरे । रासस
