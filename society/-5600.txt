बाबुको मेलेशियामा मृत्यु भएपछि तीन छोराछोरीको बिचल्ली 

डवल महतारा । रोजगारीका क्रममा मलेशिया पुगेका पूर्व जनमुक्ति सेनाका लडाकु गंगराज वलीको मृत्यु भएपछि उनका तीन जना छोराछोरीहरु बिचल्लीमा परेका छन् । 

वलीको गत साल २०७२ साउन ३० गते रोजगारीको शिलशीलामा मलेसियाको जोरभाटामा मृत्यु भएको थियो । बुवाको मृत्यु पछि उचित पालनपोशषणको अभावमा बालबालिकाहरु बिचल्लीमा परेका हुन् ।

बुवाको मृत्यु भएपछि उनका ७ बर्षीया छोरी निलम वली, ४ बर्षीय सन्ध्या वली र २ बर्षीय छोरा निर्दोष वली अलपत्र परेको संगमबस्तीका अगुवा पूर्णबहादुर महताराले बताए ।

गुलरिया २ संगमबस्ती घर भएका वली आर्थिक अबस्था कमजोर भएकाले कमाईका लागि २०७१ साल साउन महिनामा मलेसिया गएका थिए । ‘काम गर्ने शिलशीलामा उनको उतै मृत्यु भयो’ महताराले भने –‘एक त घरको अबस्था कमजोर, त्यसैमा पनि बुवाको मृत्यु भएपछि बालबालिकाहरुको बिजोग भएको हो ।’

गाउँलेहरुले पालनपोषण गरिरहेका बालबालिकाहरुको समस्यामा परेपछि उचित ब्यबस्थापनका लागि स्थानीय अगुवाहरुले जिल्ला प्रशासन, गुलरिया नगरपालिका र स्थानीय संचारकर्मीहरुलाईसमेत सहयोगका लागि आग्रह गरिएको उनको भनाई छ ।

प्रशासनले चासो राखिसकेपछि गएको चैत्र महिनामा सुर्तेतबाट एसओएस बालग्रामका कार्यलय प्रमुखको टोलीले वलीको घरमा पुगेर बालबालिकाहरुको अबस्था बुझेर गएको स्थानीय गोपाल परियारले बताए ।
