अख्तियारका प्रहरी हौं भन्दै काठमाडौंकै बैंकबाट फिल्मी शैलीमा लुट

काठमाडौं, १२ फागुन। न्युरोडको ग्लोबल आईएमई बैंकबाट प्रेम नारायण खराल र बिधान खरालले चेक साटेर चारलाख सत्ताईस हजार बुझे। त्यो दिन थियो फागुन १० गते मंगलबार। 

चेक साटेर पैशा बुझेको केही क्षणमै बैंक हाता भित्रै अपरिचित व्यक्तिहरु खराल द्वयका पछि लागे। उनीहरूले भने– हामीहरु अख्तियारबाट आएका प्रहरी हौं, तपाँइहरू हामीसँग हिड्नुस्।’ खराल द्वयले आश्चर्य माने र प्रहरी नै ठानेर उनीहरूको आदेश खुरूखुरू पालन गरे।

उनीहरू डल्लुसम्म हिडेरै गए। डल्लुबाट प्रहरी भनाउँदाहरूले ट्याक्सीमा चढाए। त्यसपछि खुल्यो रहस्य। ति प्रहरी नभएर लुटेर गुण्डा थिए। 

खुकुरी देखाएर धम्की दिदै बसुन्धारामा पुगेर भएको सबै पैशा लुटेराले खोसेर लिए। चेक बुक, आइफोन, स्यामसङ र नोकियाका तीनथान फोन र पर्स लुटेर लुटेरहरू बाटो लागे। लुटिएपछि पीडित पुगे प्रहरीकहाँ।

प्रहरीले हुलियाको आधारमा लुटेराको खोजी थाल्यो। घटनाको २४ घण्टा नबित्दै हिजो बुधबार ११ गते लुटेराहरू प्रहरीको पक्राउमा परे।

लुटेराहरूको नाम ठेगानाः 
रनमा माईकोट-१ का २७ बर्षीय विश्वास घर्ति मगर, 
गोरखा, ताप्ले-२ का २७ बर्षकै नारायण बाँनिया, 
गोरखा नगरपालिका-२ का २२ बर्षीय सुदिप थापा मगर, 
गोरखा, ताप्ले-६ का २७ बर्षीय अशोक बाँनिया र २४ बर्षीय शिवबहादुर बाँनिया, 
रुकुम, रनमा मईकोट-३ का २३ बर्षीय धन कुमार परियार ।

लुटेराहरूको समूहले योजना बनाएर लुटपाट गर्ने गरेका प्रहरी अनुसन्धानबाट खुलेको छ। प्रहरीले उनीहरूको आपराधिक गतिबिधि र अन्य गिरोहबारे पनि अनुसन्धान अगाडि बढाएको जनाएको छ।
