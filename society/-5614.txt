सुनसरीको श्रीपुरका अग्निपीडितलाई राहत वितरण

इटहरी । सुनसरी जिल्लाको साविक श्रीपुर गाबिस अर्थात् कोसी गाउँपालिका-५ का अग्निपीडित ४४ घर मुस्लिम समुदायलाई रोटरी क्लब इटहरीको सक्रियतामा सोमबार राहत प्रदान गरिएको छ।

रोटरी क्लब अफ इटहरीको सक्रियता तथा रोटरी क्लब काठमाडौँ र इङ्लेन्ड रोटरीको सहकार्यमा अग्निपीडित परिवारलाई इङ्लेन्ड रोटरीबाट प्राप्त अग्निपीडित राहत सामग्री पहल नेपालको सहजीकरणमा अग्निपीडितलाई वितरण गरिएको हो। 

विशेषगरी अग्निपीडितका लागि आवश्यक पर्ने आधारभूत सामग्री करिब रु ११ लाख बराबरको रहेको रोटरी क्लब अफ इटहरीका अध्यक्ष लक्ष्मी धिताल र सचिव सुरेश कार्कीले जानकारी दिएका छन्।  उक्त राहत सामग्री रोटरी क्लब इटहरीका पदाधिकारी लक्ष्मी धिताल, सुरेश कार्की, अनन्त विष्ट, दीपेन्द्र गौतम, बिजुबहिनी श्रेष्ठलगायतले अग्निपीडितलाई वितरण गरेका थिए।

अग्निपीडित राहत वितरण सशस्त्र प्रहरी र स्थानीयवासीको सहकार्यमा गरिएको हो। आगलागीमा कम्तीमा रु एक करोडभन्दा बढीको नोक्सानी भएको बताइएको छ। रासस
