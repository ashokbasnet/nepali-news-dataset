निर्वाचन नजिकिएपछि गाउँशहरमा युवा उम्मेदवारको माग

बाँके । बाँके बर्दियाका बासिन्दाहरुले स्थानीय तहको निर्वाचनका लागि सबै राजनीतिक दलहरुले युवा शक्तिलाई उम्मेदवार बनाउनु पर्ने माग गरेका छन् । 

युवा शक्तिकै कारण देशमा राजनीतिक परिवर्तन सम्भव भएको बताउँदै उनीहरुले फेरि पनि देशलाई आमूल परिवर्तनको दिशातर्फ लैजानका लागि युवाहरुलाई नै स्थानीय तहको नेतृत्व दिनु पर्ने बताएका हुन् ।

बुढापाकाहरुभन्दा युवाहरुमा काम गर्ने इच्छाशक्ति धेरै हुने र नयाँ–नयाँ सोचका साथ काम गर्ने सामथ्र्य पनि युवाहरुले नै राख्ने भएकाले उनीहरुलाई विशेष प्राथमिकता राख्नु पर्ने स्थानीय राजेन्द्र थापा बताउँछन् ।

बर्दियाको गुलरिया घर भएका थापाले आउँदो स्थानीय तहको निर्वाचनमा पुराना पुस्ताका नेता भन्दा नयाँ पुस्ताका नेताहरुले जनतालाई बढी आकर्षित गर्ने बताए । अहिले सबैतिर युवाहरुको माग छ । उनले भने –‘युवाहरुले सत्ताको नेतृत्व नलिदासम्म देशको विकास हुन सक्दैन ।’
युवाहरुलाई राजनीतिक रुपमा अगाडि बढाए मात्र देशले काँचुली फेर्न सक्ने नेपालगञ्जका ब्यबसायी प्रविण गुप्त बताउँछन् । सही सोच र सही योजना निर्माण नहुँदा आज लाखौं युवाहरु विदेसिन बाध्य भएको बताउँने गुप्त युवा शक्तिलाई परिचालित गर्ने योजना पनि युवा नेतृत्वले नै निर्माण गर्न सक्ने कुरामा विश्वस्त छन् ।

युवाहरु नेतृत्वमा पुग्न सके अनियमितता र भ्रष्टाचार कम हुने जनताको विश्वास छ । अनियमितता भयो भने सुरुमै राजनीतिक छवि विग्रन गई पछि कुनै पनि अवसर नपाइने डरले युवाहरु यस्ता गतिविधिमा लाग्ने कम संभावना रहन्छ । गुलरियाका अर्का स्थानीय बासिन्दा पवित्रा चौधरी भन्छन् –‘युवाहरु पढेलेखेका पनि हुन्छन् र काम गर्ने दृढ इच्छा शक्ति पनि हुन्छ ।’

अहिलेसम्म राजनीतिक दलहरुले युवाहरुलाई भोट बैंक र आन्दोलनका कारिन्दा मात्र बनाइएको उनको गुनासो छ । शहरमा मात्र होइन गाउँमा पनि जनताले सबै दलहरुलाई युवा उम्मेदवार बनाउन माग गरेका छन् । उनी भन्छन् –‘भोट बैंक होइन अब युवाहरुलाई अवसर दिईयोस् ।’
स्थानीय तहको निर्वाचन नजिकिदै गरेपछि अहिले सबैतिर युवा उम्मेदवारहरुकै चर्चा छ । पहिलेको र अहिलेको स्थानीय तहको निर्वाचनमा आकाश पातलको फरक भएकाले पनि युवा नेतृत्वको बढी चर्चा भएको हो । 

पहिलेका गाविस र नगरपालिकाका प्रमुखहरुको सचिव र कार्यकारी अधिकृतले बनाएको काममा सही थाप्ने हुन्थ्यो भने अहिलेका प्रमुखहरुले सिंहदरबारमा हुने काम आफैले गर्नु पर्ने छ । जनता भन्छन् –‘संविधानले दिएको यो अधिकारलाई अक्षरसः पालना गर्न सक्ने नेतृत्व रोज्न सक्नु अहिलेको मुख्य दायित्व हो ।’

युवाहरु पढेलेखेका पनि हुने भएकाले संविधानले दिएको अधिकारलाई छिटो स्थापित गराउने बाँके कोहलपुरका शिव सुनार बताउँछन् । कतिपय ठाउँमा केही दलहरुले युवा उम्मेदवारहरुलाई केटाकेटीको संज्ञा पनि दिएको पाइन्छ । उनी भन्छन् –‘यो पुरातनवादी मान्यता र सोच हो ।’
युवाहरुलाई केटाकेटीको संज्ञा दिने नेताले राजनीतिक परिवर्तन स्विकार्न नसकेका हुन् । यो परिवर्तन युवाहरुकै योगदान र लगानीबाट संभव भएको हो । उनी थप्छन् –‘जसले जे भने पनि अहिलेको स्थानीय तहको नेतृत्व युवाहरुले नै लिन सक्नु पर्दछ, अनिमात्र आर्थिक, सामाजिक, राजनीतिक विकृति हटाउन सकिन्छ ।’
