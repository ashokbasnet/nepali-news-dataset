भूकम्पसम्बन्धी चलायमान पहाड वृत्तचित्र प्रदर्शन

काठमाडौँ । गोर्खाको बारपाक केन्द्रविन्दु बनाएर भूकम्प गएको दुई वर्ष पूरा भएको अवसर पारेर ‘चलायमान पहाड’ नामक वृत्तचित्रको दोस्रो भाग मङ्गलबार प्रदर्शन गरियो।  नेपाल रेडक्रस सोसाइटीको सहयोगमा निर्माण भएको वृत्तचित्र करिब आधा घन्टा समयावधिको छ । ‘मुभिङ माउन्टेन’ नामबाट अङ्ग्रेजी भाषामा समेत सो वृत्तचित्र निर्माण भई प्रसारण भएको छ । 

विसं २०७२ वैशाख १२ र २९ गते गएको भूकम्प तथा त्यसपछिको परकम्पले गोर्खामा पारेको प्रभावका बारेमा वृत्तचित्रमा देखाउन खोजिएको छ । त्यहाँका केही पीडितले भूकम्पले पार्ने क्षति तथा सावधानीका उपायबारे एक शिक्षिकामार्फत गरेका प्रश्न र जिज्ञासालाई उनले काठमाडौँमा आएर विभिन्न विज्ञ र प्राविधिकसँग कुरा गरेर दिएको उत्तरलाई समेत राखिएको छ । 

उक्त सोसाइटीले भूकम्प अतिप्रभावित १४ जिल्लामा गरेका विभिन्न सहयोग तथा राहतका बारेमा जानकारी गराउँदै त्यस क्षेत्रका २५ वटा तस्बिर प्रदर्शनी गरेको थियो ।  ती तस्बिरमा भूकम्पबारे जनचेतना अभिवृद्धि गर्न काठमाडौँ उपत्यकामा गरिएका सडक नाटक तथा अन्य प्रभावित क्षेत्रका मानिस तथा समाजको अवस्था देखाइएको छ । भूकम्पमा करिब नौ हजारले ज्यान गुमाएका थिए भने विभिन्न सम्पदा, विद्यालय, कार्यालय, निजी घरलगायत संरचना भत्केर क्षति पुगेको थियो । रासस
