आमाको मुख हेर्ने दिन कञ्चनपुरका वृद्धवृद्धा सम्मानित

कञ्चनपुर । आमाको मुख हेर्ने दिनलाई वृद्धवृद्धालाई सम्मान दिई यहाँ मनाइएको छ । मारवाडी महिला मञ्च, राजविराजले बुधबार स्थानीय जैन श्वेताम्वर तेरापन्थी सभा भवनमा एक भव्य कार्यक्रमको आयोजना गरी वृद्धवृद्धालाई दोसल्ला ओढाई सम्मान गरेको हो। 

सम्मानित व्यक्तित्वलाई प्रमुख अतिथि जनकपुर उच्च अदालत, राजविराज बेन्चकी न्यायाधीश बबिता उप्रेतीले दोसल्ला ओढाई सम्मान गरेका हुन्। आमाको मुख हेर्ने दिनको अवसर पारेर आयोजना गरिएको सम्मान कार्यक्रममा नगरका २१ जना ज्येष्ठ महिला सम्मानित भएका हुन्। 

सम्मानित हुनेमा ७० वर्षीया विजयलक्ष्मी तातेड र ७२ वर्षीया राजुदेवी सुरानादेखि ९५ वर्षीया सुमनदेवी जोशीसम्म छन्। मञ्चले दीर्घजीवन बिताइरहेका ज्येष्ठ महिलाको खोजी गरी सम्मान गरेको हो। ‘हमारी संस्कृति हमारी धरोहर’ भन्ने नाराका साथ मनाइएको समारोहमा सहभागी वक्ताले ज्येष्ठ नागरिकप्रति घर, समाज तथा राष्ट्रवाटै सम्मानजनक व्यवहार गरिनुपर्नेमा जोड दिएका थिए। 

अनुराधा जोशीको अध्यक्षतामा आयोजित समारोहमा प्रमुख अतिथि न्यायाधीश उप्रेतीका साथै नागरिक समाज सप्तरीका अध्यक्ष थानसिंह भन्साली, ज्येष्ठ नागरिक सङ्घ सप्तरीका अध्यक्ष शिवहरिप्रसाद भट्टराई, प्रेस स्वतन्त्रता सेनानी वैद्यनाथ झा, मारवाडी महिला मञ्चकी केन्द्रीय सचिव मञ्जु शारदा, मञ्चकी संस्थापक अध्यक्ष कमला भन्साली, सल्लाहकार गोविन्द कावरा, युवा मञ्चका अध्यक्ष अमृत सञ्चेती, अग्रवाल सेवा समितिका अध्यक्ष मनोज अग्रवाल, मारवाडी सेवा समितिका अध्यक्ष सुरेश रुङ्गटा, सुश्री प्रगति गुनैचा लगायतले ज्येष्ठ नागरिकलाई सबैले आदर र सम्मान गर्नुपर्नेमा जोड दिए। रासस
