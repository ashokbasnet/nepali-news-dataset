महिलवारका अग्नीपीडितलाई प्रजिअबाट जनही १० हजार राहत

चन्द्रौटा(कपिलवस्तु) । गर्मीयामको हावाहुरीसँगै आगलागीबाट घरबार विहीन बनेका कपिलवस्तुको विजयनगर गाउँपालिका–४, महिलवारमहिलवारका अग्नीपीडितलाई प्रजिअबाट जनही १० हजार राहतका अग्नीपीडितलाई विभिन्न निकायले विहीबार राहत प्रदान गरेका छन् ।

प्रमुख जिल्ला अधिकारी विष्णुप्रसाद ढकालले जिल्ला दैवीप्रकोप उद्धार कोषबाट अग्नीपीडित ३० घरपरिवारलाई राहतस्वरुप जनही १० हजारका दरले नगद रकम प्रदान गरे । राहत वितरण गर्दै प्रजिअ ढकालले अग्नीपीडितका लागि पुनःनिर्माणका लागि छिट्टै काठपात र जस्तापाताको व्यवस्था गरिने प्रतिबद्धता जाहेर गर्नुभयो । फुसको छाप्रो विस्थापन नगरेसम्म जिल्लामा आगलागीका घटना नरोकिने बताउँदै फुसको घरमा बस्ने परिवारका लागि जस्तापाता उपलब्ध गराउने प्रक्रिया अघि बढाइएको समेत उनले जानकारी गराए ।

यसैबीच रोटरी क्लब अफ कपिलवस्तुले महिलवारका ३० घरपरिवार अग्नीपीडितलाई राहत वितरण गरेको छ । प्रमुख जिल्ला अधिकारी ढकालकै हातबाट त्यहाँका अग्नीपीडितलाई ७२ प्रकारका घरायसी प्रयोजनका सामग्री प्रदान गरिएको थियो । रोटरी क्लबका प्रिजेन्ट प्रेसिडेन्ट डा। प्रकाश पौडेल, चार्टर प्रेसिडेन्ट टोपलाल पोखरेल, पास्ट प्रेसिडेन्ट महादेव पोखरेल सहितको टोली पीडित बस्तीमा पुगेका थिए । प्रति परिवार ५ सदस्यलाई पुग्ने अत्यावश्यक सामग्री त्रिपाल, झोला, गम्छा, धागो, हथौडा, बाल्टी, ब्रस, टुथपेष्ट, कप, प्लेट, काँगियो, ऐना, बच्चाका लागि खेल सामग्री, कापी, पानी फिल्टर अक्वा मेसिन लगायत ७२ प्रकारका सामग्री वितरण गरिएको रोटरी क्लबका पास्ट प्रेसिडेन्ट महादेव पोखरेलले जानकारी दिए। विसुद्ध समाजसेवामा समर्पित रोटरी क्लबले रोटरी क्लब अफ इंगल्याण्डको सहयोगमा कपिलवस्तुका अग्नीपीडितलाई राहत प्रदान गरेको क्लबका प्रेसिडेन्ट डा। प्रकाश पौडेलले बताए।

राहत वितरणमा प्रमुख जिल्ला अधिकारी विष्णु प्रसाद ढकालसहित इलाका प्रशासन कार्यालय चन्द्रौटाका शाखा अधिकृत जगदीश अर्याल, जिल्ला प्रहरी कार्यालयका प्रहरी उपरीक्षक भोजजंग शाह, सशस्त्र प्रहरी बल विन्ध्यबासिनी गण चन्द्रौटाका गणपति सशस्त्र प्रहरी उपरीक्षक सुवर्ण थापा मगर, समाजसेवी जगत पौडेल, रविदत्त मिश्र, गोपाल थापा लगायत स्थानीय समाजसेवी, बुद्धिजिवी, भद्रभलाद्मीहरुको उपस्थिति रहेको थियो ।

यस्तै त्यहाँका अग्नीपीडितलाई जिल्ला खानेपानी, युनिसेफ, महिला तथा बालबालिका कार्यालयले संयुक्त रुपमा गर्भवती र सुत्केरी महिलाहरुका लागि प्रयोगमा आउने राहत सामाग्री प्रदान गरेका छन् । यसका साथै माओवादी केन्द्र विजनगरले समेत अग्नीपीडित राहत स्वरुप खाद्यसामग्री वितरण गरेको छ । केन्द्रले प्रतिपरिवार ७५० किलो चामल, १५० किलो आलु, ३० किलो नुन वितरण गरेको बताइएको छ ।

यसैगरी स्थानीय समाजसेवी रामप्यारे यादव, गौतम बुद्ध साझेदारी वनका अध्यक्ष जानकी प्रसाद यादव, डा। मन्जुर खाँ लगायतले समेत राहत सामग्री प्रदान गरेको बताइएको छ ।

बुधबार दिउँसो साढे ३ बजे भएको आगलागीबाट महिलवारका ३२ घरपरिवारका घरगोठ गरी झण्डै ४० छाप्रो जलेर नष्ट भएको इलाका प्रहरी कार्यालय गणेशपुरका प्रहरी निरीक्षक खिमबहादुर घर्तीमगरले जानकारी दिएका छन् । आगलागीबाट सर्वस्व गुमाएका त्यहाँका अग्नीपीडित अहिले खुल्ला आकाशमुनि बस्न बाध्य भएका छन् ।
