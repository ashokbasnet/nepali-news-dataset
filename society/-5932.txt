बुढानिलकण्ठ नगरपालिकामा कांग्रेसबाट इन्द्रबहादुर थापाको चर्चा

काठमाडौं। स्थानीय तह निर्वाचनको मिति नजिकिएसँगै राजधानीमा चुनावी सरगर्मी  बढेको छ। काठमाडौंभित्रको बुढानिलकण्ठ नगरपालिकाको मेयरकालागि नेताहरुलाई रिझाउने काम सुरु भएको छ।

कांग्रेस सभापति शेरबहादुर देउवाको गृह क्षेत्र रहेको बुढानिलकण्ठ नगरपालिकामा कांग्रेसकातर्फबाट पाँचजना प्रत्यासी देखिएका छन्। कांग्रेसका युवा नेता गगन थापाको प्रभाव क्षेत्र रहेको यस नगरपालिकामा गगन थापा निकट मानिने इन्द्रबहादुर थापा आफ्नो पक्षमा माहोल बनाउन लागिपरेका छन्।

स्थानीय तहमा लोकप्रिय रहेका कांग्रेसका पुराना नेता थापा कार्यकर्ता र सामाजिक कार्यमा परिचित मानिन्छन्। पार्टीमा उनको देन र समाजमा उनले गरेको कामको मुल्याङ्न गर्दै बुढानिलकण्ठ नगरपालिकाको मेयरमा थापाको संभावना अत्यधिक रहेको कांग्रेसका स्थानीय कार्यकर्ताहरु बताउँछन् ।

२०४३ सालमा नेविसंघको सदस्यता लिएका थापाले ०४६ सालको जनआन्दोलनमा सक्रिय सहभागीता जनाएका थिए। पार्टीका सक्रिय कार्यकर्ता थापा गगन थापा निकट मानिन्छन्। पार्टीले कामको मूल्याकंन गर्दै आफूलाई टिकट दिनेमा उनी विश्वस्त देखिन्छन्।

बुढानिलकण्ठ नगरपालिका मेयरकालागि थापासहित विनोद चालिसे,  गणेशकुमार कोइराला, आत्मराम पौडेल र राजाराम बुढाथोकी, गोकर्ण केसी मेयरकालागि चर्चामा छन्।
