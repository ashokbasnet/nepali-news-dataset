सरकारी तथा सार्वजनिक जग्गाको संरक्षण गर्न माग

काठमाडौं । सांसदहरुले काठमाडौंको सरकारी तथा सार्वजनिक जग्गाको संरक्षण गर्न सरकारसँग माग गरेका छन् । सांसदहरुले काठमाडौं महानगरपालिकाको सरकारी तथा सार्वजनिक जग्गाको संरक्षण गर्न सरकारले चासो नदिएको भन्दै आपत्ति पनि जनाएका छन् ।

व्यवस्थापिका संसदको सुशासन तथा अनुगमन समितिको शुक्रबारकोे बैठकमा बोल्दै समितिका सदस्यहरुले भूमिसुधार मन्त्रालयकै संलग्नतामा सरकारी जग्गा व्यक्तिले हडपेर बसेको पाइएको  दाबी गरेका छन् । बैठकमा बोल्दै काँग्रेस सांसद पदमनारायण चौधरीले मुआब्जा दिएर अधिग्रहण गरिसकेको जग्गा वर्षौ वर्ष बित्दा समेत सरकारको मातहतमा नआउनु आपत्तिजनक भएको बताए ।

उनले सरकारी तथा सार्वजनिक जग्गा अतिक्रमणको काम तीव्र रुपमा हुँदै आएको उल्लेख गर्दै त्यसमा सरकार गम्भीर नभएको आरोप लगाए ।  सांसद चौधरीले सरकारी तथा सार्वजनिक जग्गा अतिक्रमण रोक्नुपर्ने दायित्वबाट सरकार पन्छिन नमिल्ने पनि स्पष्ट पारे ।

नेकपा एमालेका सांसद उदय नेपाली श्रेष्ठले सरकार भू माफियाहरुको जालोमा फसेको आरोप लगाए । उनले नियम र कानुनलाई समेत हातमा लिएर भूमाफियाहरुले सरकारी तथा सार्वजनिक जग्गा अतिक्रमण गरिरहँदा समेत सरकार गम्भीर नदेखिएको भन्दै आक्रोश पोखे ।

नेकपा माओवादी केन्द्रका सांसद अमनलाल मोदीले सरकारी जग्गाको अतिक्रमणमा भूमि सुधार मन्त्रालय आफैं संलग्न रहेको पाइएको बताए ।  उनले सरकार आफै सरकारी जग्गा अतिक्रमण गर्न लाग्नु लाजमर्दो भएको टिप्पणी गरे । काठमाडौंका विभिन्न ठाउँमा रहेका सरकारी जग्गा अतिक्रमण भएको उजुरी परेपछि समितिले सो सम्बन्धमा छलफल सुरु गरेको हो ।
