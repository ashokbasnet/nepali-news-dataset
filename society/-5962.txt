कमलामाईको शान्तिनगरमा ट्याक्टरले थिच्दा एक जनाको मृत्यु 

सिन्धुली । बिपी राजमार्गअन्तर्गत सिन्धुलीमाडीको शान्तिनगर चोकमा आज साँझ ट्याक्टरले थिच्दा सिन्धुली कमलामाई नगरपालिका–८ करकरेका वीरबहादुर विकको घटनास्थलमा मृत्यु भएको छ। 

दुर्घटनामा दुई जना घाइते भएका छन्। माझीटारबाट सिन्धुली, ढुङ्ग्रेबासतर्फ जाँदै गरेको ना ३ त ४०९९ नंको ट्याक्टरले यात्रुवाहक बस कुरेर बसिरहेका विकलाई ठक्कर दिएको थियो। दुर्घटनामा रामेछाप, कठाजोरका कृष्णबहादुर नेपाली घाइते भएको प्रहरीले जनाएको छ। 

रातमाटाबाट बजारतर्फ जाँदै गरेको ज ९ प ६०३६ नंको मोटरसाइकललाई पनि सोही ट्र्याक्टरले ठक्कर दिँदा सिन्धुली, गोलञ्जोर गाउँपालिका–१ डुँडभन्ज्यााङका उज्ज्वलप्रसाद न्यौपाने घाइते भएका हुन्।

न्यौपानेलाई सिन्धुली अस्पतालमा उपचार हुन नसकेपछि थप उपचारका लागि काठमाडौँ पठाइएको सिन्धुली अस्पतालले जनाएको छ। रासस
