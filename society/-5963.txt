एमालेले गर्‍यो सिरहाका नगर र गाउँ पालिकामा उम्मेदवार सिफारिस

लहान । स्थानीय तह निर्वाचनका लागि नेकपा (एमाले) ले सिरहाका विभिन्न नगरपालिका तथा गाउँपालिकाका लागि उम्मेदवारको नाम सिफारिस गरेको छ। सप्तरीको मलेठमा गत फागुन २३ गते भएको झडपपछि सिरहामा अन्य दल जस्तो निर्वाचनको तयारी गर्न नपाएको एमालेले आफ्ना दलका तर्फबाट हुने उम्मेदवारको नाम सिफारिस गर्न सुरु गरेको छ।

पार्टीले आफ्नो तल्लो कमिटीलाई सम्भावित उम्मेदवारको नाम सिफारिस गर्न दिएको निर्देशनबमोजिम उम्मेदवारको नाम जिल्ला कमिटीमा आउन थालेको एमाले सिरहाका अध्यक्ष प्रमोद यादवले जानकारी दिए।  (माओवादी केन्द्र) बाट केही साताअघि मात्र पार्टी प्रवेश गर्नुभएका मुनि साहलाई लहान नगरपालिकाको प्रमुखमा उम्मेद्वार सिफारिस गरिएको एमाले सिरहाका सचिव योगेन्द्रप्रसाद सिंहले जानकारी दिए।

एमालेले धनगढीमाई नगरपालिका प्रमुखका लागि उत्तरबहादुर जर्घा मगर, शिवशङ्कर महतो र भगलु महतोको नाम सिफारिस गरेको छ। यस्तै सिरहाकै गोलबजार नगरपालिका प्रमुखका लागि योगेन्द्रप्रसाद सिंह, धर्मनाथ महतो र श्याम श्रेष्ठको नाम सिफारिस भएको एमालेका नेताले बताएका छन्।

त्यसैगरी सुखीपुर नगरपालिका प्रमुखका लागि रामऔतार यादव र कल्याणपुर नगरपालिका प्रमुखका लागि रामपुकार साहको नाम सिफारिस भएको पार्टी सचिव सिंहले जानकारी दिए। सिरहा नपामा पार्टीका जिल्ला अध्यक्ष प्रमोदकुमार यादवको नाम चर्चामा रहे पनि अझै टुङ्गो लाग्न नसकेको बताइएको छ। 

त्यस्तै भगवानपुर गाउँपालिकाको अध्यक्षमा एमालेले उग्रनारायण यादव र उपाध्यक्षमा शीला यादवको नाम सिफारिस गरिएको छ भन्ने नवराजपुर गाउँपालिकामा अध्यक्षका लागि सुरेन्द्र यादव र उपाध्यक्षमा सङ्गीता यादवलाई सिफारिस गरिएको छ। 

यसैगरी लक्ष्मीपुर पतारी गाउँपालिका अध्यक्षका लागि देवनारायण साह र उपाध्यक्षका लागि गीता चौधरी, नरहा गाउँपालिका अध्यक्षका लागि रामशरण यादव र उपाध्यक्षमा गुलाबदेवी चौधरीलाई सिफारिस गरिएको एमाले सिरहाले जनाएको छ। 

कर्जन्हा गाउँपालिका अध्यक्षमा रामदयाल महतो र उपाध्यक्षमा अन्जु राईलाई उम्मेद्वार बनाउने तथा विष्णुपुर गाउँपालिका अध्यक्षमा सत्यनारायण यादव र उपाध्यक्षमा ममता सिंहलाई सिफारिस गरिएको एमाले सिरहाले जनाएको छ। अन्य बाँकी गाउँपालिकाबाट पनि उम्मेदवारको नाम आउनेक्रम जारी रहेको पार्टी सचिव सिंहलेबताएका छन्।

वडा, गाउँपालिका र नगरपालिकाबाट आएको उम्मेदवारको सिफारिस जिल्ला कमिटीले सुझावसहित प्रदेश कमिटीमा पठाउने र प्रदेश कमिटीले त्यसको अन्तिम निर्णय गर्ने प्रावधान रहेको जनाइएको छ। सात नगरपालिका र १० गाउँपालिका रहेको सिरहामा तीन लाख ३१ हजार पाँच सय ९६ मतदाता छन्। रासस
