झापामा जनता आवास निर्माण कार्यक्रम सुरु 

झापा । झापामा जनता आवास निर्माण कार्यक्रम सुरु भएको छ। ५ सय घरपरिवारलाई निःशुल्क घर बनाइदिने सरकारको कार्यक्रम अनुसारको बजेट वितरणको काम सुरु गरिएको हो। जनता आवास आयोजना कार्यक्रम कार्यान्वयन एकाई झापाले भद्रपुरमा शुक्रबार एक कार्यक्रमका बीच बिर्तामोड नगरपालिका साविक गरामनीका ११ घरपरिवारलाई ५ लाख ९० हजार ४ सय २५ रुपैया हस्तान्तरण गरेको छ। 

झापाका प्रमुख जिल्ला अधिकारी उत्तरकुमार खत्रीले प्रतिपरिवारका सदस्यलाई नगद ५३ हजार ६ सय ७५ रुपैयाँका दरले प्रदान गरे। यसअघि एकाईले बुधबारेमा २३ घरपरिवारलाई १२ लाख ३४ हजार ५ सय २५ रुपैया हस्तान्तरण गरिसकेको कार्यक्रम कार्यान्वयन एकाई झापाका इन्जिनियर सुमनकुमार मिश्रले जानकारी दिए। 

सरकारले चालु आर्थिक वर्षमा दलित, विपन्न, मुस्लिम, लोपोउन्मुख र अति सिमान्तकृत समुदाय मध्येबाट ५ सय घरपरिवारलाई दुई पाखे, दुई कोठा, भान्सा, बरण्डासहित निःशुल्क आवास निर्माणका लागि ३ करोड बजेट झापामा पठाएको छ।  

झापाका १५ वटै स्थानीय तहबाट ५ सय घर परिवार छनौट गरिसकेको र छनौट मध्येपनि १ सय ५० घरपरिवारसँग आवास निर्माणको सम्झौता भइसकेको इन्जिनियर मिश्रले बताए। इकाईका अनुसार ३ सय घरपरिवारको निरीक्षण भइसकेकोले अव क्रमशः सबै परिवारलाई पहिलो किस्ताको रकम वितरण गरिने छ।
