बर्दियाको गुलरियामा राजनीतिक दलको चुनाबी अभियान तिव्र

गुलरिया । बर्दियाको सदरमुकामको रुपमा रहेको गुलरिया नगरपालिकामा माओवादी केन्द्रले चुनावी अभियानलाई तिव्र पारेको छ । स्थानीय निकायको निर्वाचनमा भाग लिने उम्मेदवारहरुको टुंगो लागिसकेपछि चुनावी अभियानलाई तिव्र पारेको हो । राजनीतिक दलहरुमध्ये सबैभन्दा अगाडि माओवादी केन्द्रले नै गुलरियामा आफ्ना उम्मेदवारहरुको टुंगो लगाएको हो।

नगरपालिकाको मेयरका लागि गेहेन्द्र ढकाल र उपमेयरका लागि मोहनकुमारी फुयाल ‘मिथिला’लाई उम्मेदवार बनाएको छ । नगरपालिकाका सबै वडाहरुमा चुनावी अभियान तिव्र पारिएको माओवादी केन्द्रका महाधिवेशन आयोजक समिति सदस्य समेत रहेकी उपमेयरकी उम्मेदवार फुयाँलले बताइन्।

चुनावी अभियानै क्रममा शनिबार गुलरिया नगरपालिका वडा नं. २ संगबस्तीमा महिलाहरुको भेला गरी उम्मेदवारको परिचयात्मक कार्यक्रमसहित आफ्ना चुनावी एजेण्डाका बारेमा छलफल गरेको छ ।  सो क्रममा उनले उत्पीडित जाती, क्षेत्र, लिंग र बर्गको अधिकारका लागि माओवादीले दश बर्षसम्म लडेकाले प्राप्त अधिकार संस्थागतका लागि माओवादीको जीत अनियार्व रहेको बताइन्।

मेयरको उम्मेदवारका रुपमा रहेका ढकालले आफूले जिते गरिव, विपन्न, भूमिहिन सुकुम्बासी जनताको कायापलट गर्ने बताए । उनले पाँच बर्षभित्र गुलरियाको राजनीतिक, आर्थिक, शैक्षिक तथा सामाजिक परिवर्तन तथा विकासका निम्ति गर्नु पर्ने दिर्घकालिन योजनासहित अप्पकालिन योजनाहरु प्रस्तुत गरेका थिए। 

कार्यक्रममा माओवादीका महाधिवेशन आयोजक समिति सदस्य तथा वडा नं. २ का अध्यक्षका उम्मेदवार दिपक फडेराले संगबस्तीको स्थायित्व र वडाको विकासका लागि माओवादी केन्द्रले नै जित्नु पर्ने बताए । यसैगरि नेकपा (एमाले)ले पनि गुलरियामा नगर क्षेत्रभित्र चुनावी अभिायनलाई घनिभूत बनाइएको बताएको छ।

एमाले बर्दियाले गुलरियाको मेयरका लागि जिल्ला अध्यक्ष हरी ज्ञवाली र उपमेयरका लागि टिका समशेली मगरलाई तय गरेको छ । दुवै जनाले आफ्नो चुनावी अभियान तिव्र पारिएको बताएका छन् । नेपाली काँग्रेसले भने अहिलेसम्म आफ्ना उम्मेदवारहरुको टुंगो लगाउन सकेको छैन । उम्मेदवारका आकांक्षीहरु धेरै भएकाले त्यसको छनौट प्रक्रिया लम्बिएको बताइएको छ । उम्मेदवारको टुंगो नलागेको भएपनि काँग्रेस लगायत अन्य दलहरुले आफ्नो चुनावी अभियान जारी राखेको बताएका छन्।
