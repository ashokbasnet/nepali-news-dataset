चितवनमा एमालेको चुनाबी अभियान सुरु 

चितवन । स्थानीय निर्वाचनलाई लक्षित गर्दै चितवनका विभिन्न राजनीतिक दलहरुले प्रचार प्रसारलाई तिव्रता दिइरहेका छन्। यसै क्रममा नेकपा एमाले भरतपुर २ नम्बर वडा कमिटिले पनि आफ्नो घरदैलो कार्यक्रमलाई तीव्र पारेको छ। 

बैशाख १३ गते क्षेत्रपुरको आदर्शनगरबाट सुरु भएको घरदैलो अभियान कार्यक्रम बैशाख २८ गतेसम्म सञ्चालन हुने एमाले निर्वाचन परिचालन कमिटि वडा नम्बर २ क्षेत्रपुरका प्रचार प्रसार उपसमिति संयोजक नवराज ढकालले जानकारी दिए। 

एमाले भरतपुर २ नम्बर वडा कमिटिले आफ्ना उम्मेदरलाई जिताउनका लागि सम्पूर्ण कामहरु युद्धस्तरमा गरिरहेको ढकालको भनाइ छ। स्थानीय निर्वाचनलाई लक्षित गर्दै बलराम सिटौलाको संयोजकत्वमा पाँच सय एक सदस्यीय निर्वाचन परिचालन कमिटि गठन गर्नुका साथै विभिन्न छ वटा उपसमिति गठन गरिएको ढकालले बताए। 

क्षेत्रपुरमा एमालेबाट उम्मेदवार भएका व्यक्ति तथा अन्य कार्यकर्तासहित सहित आइतबार मिल्स एरिया क्षेत्रपुरमा घरदैलो कार्यक्रम गरिएको हो। भरतपुर २ बाट एमालेले वडा अध्यक्षमा पूर्ण बहादुर श्रेष्ठ तथा सदस्यहरुमा विष्णुप्रसाद अधिकारी, मानबहादुर राना, सरिता सुवेदी र धनकुमारी विकलाई टिकट दिएको छ।
