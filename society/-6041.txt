समसामयिक विषयमा छलफल गर्न नेपाली काँग्रेस र माओवादी केन्द्रका नेताबीच भेटघाट

काठमाडौँ । स्थानीय तहको निर्वाचन र संविधान संशोधन लगायतका विषयमा प्रमुख सत्तारुढ दल नेपाली काँग्रेस र नेकपा (माओवादी केन्द्र) का शीर्ष नेताबीच छलफल भएको छ। 

प्रधानमन्त्री निवास बालुवाटारमा आज साँझ भएको छलफलमा व्यवस्थापिका–संसद्मा दर्ता भएको संविधान संशोधन विधेयकका सम्बन्धमा सरकारमा रहेका दल र प्रमुख प्रतिपक्षी दलबीचमा भएको छलफल र बदलिँदो परिस्थितिका बारेमा कुराकानी भएको थियो। 

छलफलमा प्रधानमन्त्री पुष्पकमल दाहाल ‘प्रचण्ड’ले सबै पक्षसँग भएको छलफल र प्रगतिका बारेमा शीर्ष नेतालाई जानकारी गराएका थिए। शुक्रबार भएको सर्वदलीय बैठक एवम् त्यसपछिका अनौपचारिक एवम् औपचारिक बैठकको प्रगतिका बारेमा छलफल भएको प्रधानमन्त्रीका प्रेस सल्लाहकार गोविन्द आचार्यले जानकारी दिए। 

संविधान संशोधनका विषयमा सहमति जुटाउने लक्ष्यका साथ नेपाली काँग्रेसका सभापति शेरबहादुर देउवाले आज प्रमुख प्रतिपक्षी दलका नेता केपी शर्मा ओलीसंग भएको छलफलका बारेमा प्रधानमन्त्री दाहाललाई जानकारी गराएका थिए। 

सबै दललाई विश्वासमा लिएर संविधान संशोधन प्रस्ताव अगाडि बढाउने र स्थानीय तहको निर्वाचन सम्पन्न गराउन सत्तारुढ दल एक भएर अगाडि बढ्ने निष्कर्ष बैठकले निकालेको र बहस तथा छलफललाई थप घनीभूत बनाउन दुवै दल लाग्ने र अरु दललाई समेत विश्वासमा लिने निर्णय भएको छ। 

नेकपा (एमाले) का अध्यक्ष ओलीसँगको छलफललगत्तै भएको बैठकमा मुलुकको पछिल्लो राजनीतिक अवस्था, निर्वाचनको तयारीलगायतका विषयमा कुराकानी भएको थियो। बैठकमा प्रधानमन्त्री दाहाल, नेकपा (माओवादी केन्द्र) का नेता नारायणकाजी श्रेष्ठ, नेपाली काँग्रेसका सभापति शेरबहादुर देउवा, उपप्रधानमन्त्री विमलेन्द्र निधिलगायतको उपस्थिति रहेको थियो। रासस
