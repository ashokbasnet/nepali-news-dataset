बाढी पीडितहरुका लागि राजनीतिक दलहरुको संयुक्त प्रतिबद्धता 

बर्दिया । बर्दियामा विभिन्न राजनीतिक दलहरुले बाढी पीडितहरुको समस्या समाधान गर्नका लागि संयुक्त रुपमा पहल गर्ने प्रतिबद्धता जनाएका छन्। २०७१ सालमा गएको बाढीबाट प्रभावित गुलरिया- २ संगमबस्तीस्थित मिलन मुल समितिले आयोजनामा भएको कार्यक्रममा राजनीतिक दलहरुका नेताहरुले उक्त प्रतिबद्धता जनाएका हुन्।

कार्यक्रममा बोल्दै नेकपा (माओवादी केन्द्र)का पोलिट ब्यूरो सदस्य तथा पूर्व मन्त्री विष्णुप्रसाद चौधरीले माओवादी नेतृत्वको सरकारले नै बाढी पीडितहरुलाई भूकम्प पीडित सरह राहत दिने निर्णय गरेको बताए। संगमबस्ती लगायत अति पिछडिएका बस्तीहरुको विकासका लागि विगतदेखि माओवादीले निरन्तर पहल गरिरहेको बताउँदै उनले पहिलोचोटी आफू सभाषद भएको बेला यस बस्तीमा विद्युतका पोल बिस्तार गरी विद्युत सेवा उपलब्ध गराएको जानकारी दिए 

नेकपा (एमाले) का जिल्ला अध्यक्ष हरी ज्ञवालीले सुकुम्बासी तथा मुक्त कमैयाबस्तीहरुको ब्यबस्थापनका लागि सवै राजनीतिक दलहरु उत्तिकै जिम्मेवार रहेको बताए।  राप्रपाका जिल्ला अध्यक्ष भिमबहादुर बोहोराले जनताले सुकुम्बासी जनताको ब्यबस्थापनका लागि सरकारले चासो दिनु पर्ने उल्लेख गरे।

कार्यक्रममा नेपाली काँग्रेसका प्रतिनिधि रविन्द्र यादव, नेपाल कम्यूनिष्ट पार्टीका पूर्णबहादुर महतारा, संघीय समादवादी फोरमका दिपेन्द्र यादव, माओवादी केन्द्रका वडा अध्यक्षका उम्मेदवार दिपक फडेरा, काँग्रेसका कृष्ण अधिकारी, एमालेका उम्मेदवार टंक अधिकारी लागयतले बोलेका थिए।

कार्यक्रममा सबै राजनीतिक दलहरुले ऐलानी क्षेत्रमा बसोबास गरेका बाढी पीडितहरुलाई पनि आफू बसेकै ठाउँमा आवास निर्माण गराउनका लागि जिल्लास्तरबाट केन्द्रमा पहल गर्ने लिखित प्रतिबद्धता जनाएका छन्। एलानी क्षेत्रमा आवास निर्माण गर्न कार्यविधिले केही अफ्ठ्यारो स्थिति सिर्जना गरेकले यसको समाधानको पहल गराउन बस्तीमा कार्यक्रमको आयोजना गरिएको आयोजक मिलन मूल समितिका अध्यक्ष पलबहादुर थापाले बताए।
