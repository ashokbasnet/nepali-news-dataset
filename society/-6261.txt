 १५ थान मानव खप्परसहित भारतीय नागरिक पक्राउ

झापा । झापाको काँकरभिट्टाबाट मानव खप्परसहित एकजना भारतीय नागरिक पक्राउ परेका छन् । पूर्वी नाका काँकरभिट्टाबाट नेपालतर्फ ल्याउँदै गरेको अवस्थामा सोमबार राती भारतको दार्जिलिङ जिल्ला खोरीबारी थाना गौरसिंहजोर–६ का ६६ वर्षीय भगीरथ सिंह १५ थान मानव खप्परसहित पक्राउ परेका हुन् । 

उनलाई चेकजाँचका क्रममा इलाका प्रहरी कार्यालय काँकडभिट्टा र सशस्त्र प्रहरी बलको संयुक्त टोलीले पक्राउ गरेको हो । भारतको एक अस्पतालबाट मानव खप्पर नेपालमा विक्री गर्न ल्याइएको अवस्थामा भारतीय नागरिक पक्राउ परेको प्रहरी नायव उपरिक्षक दुर्गाराज रेग्मीले जानकारी दिए । मानव खप्परसहित पक्राउ परेका भारतीय नागरिक सिंहलाई इलाका प्रहरी कार्यालय काँकडभिट्टामा राखेर अनुसन्धान भइरहेको प्रहरीले जनाएको छ ।
