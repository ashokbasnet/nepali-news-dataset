नेपालगञ्जमा पशुचौपायका कारण दुर्घटनाको जोखिम बढेपछि सुरक्षा निगरानी

नेपालगञ्ज । नेपालगञ्ज बजारमा छाडा पशुचौपायका कारण सडक दुर्घटनाको जोखिम बढ्दै गएपछि प्रहरीले सडकमा रहेका पशुचौपाया नियन्त्रणमा लिएको छ। जिल्ला प्रहरी कार्यालय बाँकले सडकमा छाडा रुपमा छाडिएका पशुचौपायालाई नियन्त्रणमा लिई फुल्टेक्रा कान्जी हाउसमा पुर्याएको छ।  

ट्राफिक प्रहरीसँगको समन्वयमा नेपालगञ्जको बि.पी.चोक, त्रिभुवन चोक, पुष्पलाल चोक, धम्बोजी चोक, फुल्टेक्रालगायतका सडक-खण्डबाट पशुचौपाया कान्जी हाउसमा पुर्याएको हो। सडकमा जथाभावी पशुचौयापायाहरु छाडा रुपमा छोड्नाले सवारी साधन सञ्चालन गर्न मात्र होइन पैदलयात्रीहरुलाई समेत आवतजावतमा समस्या पर्ने गरेको स्थानीय बासिन्दाहरुको गुनासो छ।

पशुचौपायाका कारण नेपालगञ्जको ब्यस्त सडकमा दुर्घटनाको जोखिम बढ्दै गएको भन्ने जनगुनासो बढ्दै गएपछि त्यसको समस्या समाधानका लागि पशु नियन्त्रणमा लिएर कान्जी हाउस पुर्याइएको प्रहरीले जनाएको छ।
