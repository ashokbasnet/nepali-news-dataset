बाँकेका विभिन्न स्थानमा बम विष्फोट गराउँने कोरी पक्राउ

फागुन १३ । बिगत लामो समयदेखि सशस्त्र भुमिगत समुहमा लागी बाँकेका विभिन्न स्थानहरुमा अपराधिक क्रियाकलापहरु संचालन गर्दै आएका एक फरार अभियुक्त पक्राउ परेका छन् ।

तराई जनतान्त्रिक पार्टी (भगत सिंह) समुहमा संलग्न रही जिल्लाका विभिन्न स्थानहरुमा वम बिष्पोट गराउँदै आएका बाँके हिरमिनिया–५ बस्ने राम फेरन कोरीलाई पक्राउ गरिएको प्रहरीले जनाएको छ ।

उनले २०७० मंसिर १४ गते बाँके बागेश्वरी –४ का शिव भण्डारीको घरमा र २०७० असोज २८ गते प्रकाश अधिकारीको गनापुरमा रहेको रत्ना ईन्टरप्राईजेजमा बम बिष्फोट गराएको जिल्ला प्रहरी कार्यालय बाँकेले जनाएको छ ।

त्यसैगरी २०७० असोज ३० गते नापी कार्यालय बाँके र मालपोत कार्यालय बाँकेमा समेत कोरीले बम बिष्फोट गराएको र अन्य विभिन्न अपराधिक क्रियाकपाल संचालन गर्दै आएको बताइएको छ ।

२ बर्ष २ महिना २० दिन कैद सजाय तोकिएका हालसम्म फरार  रहेका कोरीलाई लुकिछिपी बसीरहेको अवस्थामा पक्राउ गरिएको र आवश्यक कारबाहीका लागि जिल्ला अदालतमा पेश गरिएको बाँके प्रहरीले जनाएको छ ।
