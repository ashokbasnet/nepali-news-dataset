सुर्खेतमा मुख्य राजनीतिक दलको चुनावी अभियान तिव्र

सुर्खेत । सुर्खेतका नौ वटै स्थानीय तहमा प्रमुख राजनीतिक दल काँग्रेस, एमाले, माओवादी केन्द्र र राष्ट्रिय प्रजातन्त्र पार्टीले उम्मेदवारी दर्ता गराएका छन् ।

पञ्चपुरी नगरपालिकाको प्रमुखका लागि काँग्रेसका उपेन्द्र थापा, एमालेका मनबहादुर विक, माओवादी केन्द्रका धनबहादुर विक र राप्रपाका कर्णबहादुर रेगमीले उम्मेदवारी दर्ता गराएका छन् ।

वीरेन्द्रनगर नगरपालिकामा काँग्रेसबाट देवकुमार सुवेदी, एमालेबाट वालाराम शर्मा, माओवादी केन्द्रबाट रत्नबहादुर गाहा र राप्रपाबाट ईश्वर श्रेष्ठले मेयरका लागि उम्मेद्वारी दर्ता गरेको बताइएको छ ।

गुर्भाकोट नगरपालिकाको मेयरमा काँग्रेसले हस्त पुन, एमालेले देवबहादुर खत्री, माओवादी केन्द्रले हिराबहादुर थापा, राप्रपाले लक्ष्मीप्रसाद शर्मा तथा भेरीगंगा नगरपालिकामा काँग्रेसका भुपेन्द्रबहादुर चन्द, एमालेका यज्ञप्रसाद ढकाल, माओवादी केन्द्रका कृष्णप्रसाद गिरी र राप्रपाका गोपाल हमालको उम्मेद्वारी दर्ता गराएको जिल्ला निर्वाचन कार्यालय सुर्खेतले जनाएको छ ।

लेकबेसी नगरपालिकाको मेयरमा काँग्रेस, एमाले, माओवादी केन्द्र र राप्रपाबाट क्रमशः उमेश पौडेल, गगनसिं सुनार, खड्गबहादुर घर्ती, जीतबहादुर खड्काले उम्मेदवारी दर्ता गराएका छन् ।

सिम्ता गाउँपालिकाको अध्यक्षका लागि काँग्रेसका खड्क पोखरेल, एमालेका  कविन्द्रकुमार केसी र माओवादी केन्द्रका झुपबहादुर बुढा, चिङ्गाड गाउँपालिकामा काँग्रेसका देवबहादुर चन्द, एमालेका बखतबहादुर खत्री, माओवादी केन्द्रका बोधविक्रम जिसी र राप्रपाका अमृत रानाले उम्मेदवारी दर्ता गराएका छन् ।

चौकुने गाउँपालिकाको अध्यक्षका लागि काँग्रेसबाट गजराज जोशी, एमालेबाट धीरबहादुर शाही, माओवादी केन्द्रबाट खड्गविवस बासपाने, राप्रपाबाट पूर्ण सुनाखरी उम्मेदवार बनाइएको छ भने बराहताल गाउँपालिकामा काँग्रेसका तेजबहादुर बस्नेत, एमालेका ताराकेशर गौतम, माओवादी केन्द्रका बलबहादुर कठायत र राप्रपाका प्रेमबहादुर थापा उम्मेद्वार बनेको जिल्ला निर्वाचन कार्याालयले जनाएको छ ।
निर्वाचनका लागि मनोनयन दर्ता पछि जिल्लामा सबै उम्मेदवारहरुले आफ्नो चुनावी अभियानलाई तिव्र पारेका छन् ।
