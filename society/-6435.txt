बंगुरपालनतर्फ आकर्षित हुँदै बर्दियाका युवा 

बर्दिया । बैदेशिक रोजगारीका लागि युवाहरु विदेश पलायन भइरहेका बेला बर्दियाका युवाहरु बंगुर पालन व्यवसायतिर लागेका छन् । विदेशमा भन्दा स्वदेशमै राम्रो आम्दानी गर्न सकिन्छ भन्ने मान्यताले उनीहरु यो ब्यबसायतिर लागेका हुन् ।

बिदेशमा गएर दुःख गर्नुभन्दा स्वदेशमै बसेर केही गर्नु पर्दछ भन्ने मान्यताले युवाहरु ब्यबसायिक बंगुरपालन ब्यबसायतिर लागेको नमुना युवा बंगुर पालन समूह गुलरिया बर्दियाका अध्यक्ष छविलाल सिंहले बताए ।

जिल्लाका विभिन्न ठाउँका युवाहरु मिलेर चार बर्षअघि ब्यबसायिक बंगुर पालन समुुह गठन गरी यो कार्यमा लागेको उनको भनाई छ । बर्दिया बंगुर पालनका लागि राम्रो क्षेत्र मानिएकाले उनीहरु यो पेशातिर लागेका हुन् ।

पढेलेखेर जागिर मात्र खानुपर्छ भन्ने मान्यताबाट माथि उठेर यहाँका युवाहरु पशुपालन कार्यमा लागेको बहुउद्देश्यीय युवा पशुपालन समूहका अध्यक्ष निमराज खनालले बताए ।

अहिले गुलरिया –५ बेचैपुरमा यी दुई वटै समुहले ब्यबसायिक कृषि तथा ब्यापार आयोजना प्याक्टको पचास प्रतिशत अनुदानमा उपआयोजना संचालन गरिरहेका छन् । पहिलो चरणको कार्यक्रम पुरा गरी दुबै समुहले सार्वजनि सुनुवाई समेत गरेका छन् ।

नमुना युवा बंगुर पालन समुहले कूल ६८ लाख ९७ हजार ७ सय ७४ रुपैयाँको लागतमा ११५० र २३६८.८५ बर्गफिटका दुई वटा बंगुर खोरलगायतका भौतिक पूर्वाधार निर्माण गरिरहेको र कूल रकममा प्याक्टले ३३ लाख २५ सय रकम अनुदान सहयोग दिने समूहका ब्यबस्थापक नेत्र कडायतले बताए । नमुना समूहले प्रतिबर्ष एक हजार बंगुरका पाठापाठी उत्पादन गर्ने लक्ष्यसहित अगाडि बढेको छ ।
बहुउद्देश्यीय युवा पशुपालन समूहले कूल ६८ लाख ५२ हजार ८ सय ४० रुपैयाँको लागतमा २०४४ बर्गफिटका दुई वटा खोर, गोदाम घरलगायतका भौतिक पूर्वाधार निर्माण गरिरहेको र कूल रकममध्ये ३२ लाख ३२ लाख २५ सय प्याक्टले सहयोग गर्ने समूहका ब्यबस्थापक जीवन थापाले बताए ।

बर्दिया जिल्ला बंगुर पालनको एक नमुना क्षेत्र बन्दै गएको र अझै यी समूहले गरेको प्रगतिबाट यस क्षेत्र मध्यपश्चिमकै उदाहरणीय बन्ने साझेदार संस्था प्याक्ट सुर्खेतका प्रमुख हरि पण्डितले बताए ।

नेपाल पत्रकार महासंघ बर्दियाका अध्यक्ष राजेन्द्र धिताललसमाजमा परिनिर्भर बन्ने चलनलाई अन्त्य गरी आफै केही गर्नुपर्दछ भन्ने भावना बोकेर समूह निर्माण गरी बंगुर पालन कार्यमा लाग्नु एक उदाहरणीय काम भएकोे उल्लेख गरे ।

कार्यक्रममा जिल्ला पशु सेवा कार्यालय बर्दियाका संजय मिजार, समाजसेवी टंक पौडेललगायतले यहाँका युवाहरुले जग्गा लिजमा लिएर गरेको उत्साहपूर्ण कार्यप्रति कृतज्ञता प्रकट गरेका थिए ।
