रूखले किच्दा कुसे गाउँकी १२ वर्षीया बालिकाको मृत्यु 

जाजरकोट । रूखले किचेर कुसे गाउँपालिका-४ की १२ वर्षीया रमिता शाहीको बिहीबार बेलुका मृत्यु भएको छ। उनकी दिदी १५ वर्षीया पशुपति गम्भीर घाइते भएकी छन्। 

कुसे गाउँपालिकाको बाटुलेबजार नजिकैको टोलखोलामा हावाहुरीले ढलेको रूखले किच्दा शाहीको मृत्यु भएको हो। मालटाकुरा माध्यमिक विद्यालय, तम्तीमा ७ कक्षा र १० कक्षामा अध्ययनरत दिदीबहिनी पुस्तक लिएर बाटुलेबजारबाट फर्कंदै गर्दा हावाहारीका कारण ढलेको रूखले उनीहरुलाई किचेको स्थानीयवासी खिमबहादुर सिंहले बताएका छन्। 

घाइते पशुपतिको स्थानीय मेडिकलमा उपचार भइरहेको उनले बताएका छन्। विद्यालयले उनीहरुलगायत अन्य बालबालिकालाई पुस्तक ढुवानी गर्न बाटुलेबजार पठाएको थियो। पुस्तक बोकेका अन्य बालबालिका अर्को बाटो हिँडेकाले घटनाबाट बच्न सफल भएको सिंहले बताएका छन्। रासस
