प्रतिबद्धतापत्र बोकेर भोट माग्दै माओवादीका उम्मेदवार

डवल महतारा । नेकपा माओवादी केन्द्रले बर्दियाको सदरमुकामको रुपमा रहेको गुलरिया नगरपालिकाको मेयर र उपमेयरका लागि युवा उम्मेदवार तय गरेको छ । सबैतिर युवा नेतृत्वको बहस चलिरहेका बेला माओवादी केन्द्रले यसलाई मध्यनजर गर्दै युवा उम्मेदवार तय गरेको हो ।

माओवादी केन्द्रले तय गरेका उम्मेदवारहरुले गुलरियाको विकास र भविष्य निर्माणका लागि आफ्नो छुट्टै भिजन र योजनासहितको स्थानीय प्रतिबद्धता पत्र सार्वजनिक गरेका छन् । प्रतिवद्धता पत्रमा छिमेकी मुलुक भारतसंग जोडिएको यस नगरको विकास गर्नका निम्ति भारतसंगको नाका खोल्ने कुरालाई प्राथमिकतामा राखिएको छ ।

अहिले बढ्दै गएको बर्तमान बेरोजगारीको समस्यालाई मध्यनजर गर्दै माओवादी केन्द्रका उम्मेदवारले आफूले जितेपछि पाँच बर्षमा गुलरियाका पाँच हजार युवाहरुलाई विभिन्न सिपमुलक तालिम दिई रोजगारीको बाटोमा लगाउने प्रतिबद्धता ब्यक्त गरेका छन् ।

गुलरियालाई सुकुम्बासीमुक्त क्षेत्र बनाउने
सुकुम्बासीलाई लालपुर्जा बितरण र घरबासको ब्यबस्था गरी गुलरियालाई सुकुम्बासीमुक्त क्षेत्र बनाउने उनीहरुको लक्ष्य रहेको माओवादी केन्द्रले तय गरेको गुलरयाको मेयरका उम्मेदवार गेहेन्द्र ढकालले बताए ।  

गुलरियामा आवासीय ब्यबस्थासहित एक नमूना विद्यालय संचालन गरी कक्षा ६,७ र ८ का पचास–पचास जना विद्यार्थीहरुलाई  निशुल्क अध्यापन गराउने उनको परिकल्पना छ । उनले भने, 'यसमा शहिदपरिवार, गरिब–विपन्न, सकुम्बासी, मुक्तकमैया, मधेशी, मुस्लिम समुदायसहित पिछडिएका समुदायका बालबालिकाहरुलाई विशेष प्राथमिकता दिइने छ ।’

गुलरियामा रहेका कृष्णसार संरक्षण क्षेत्र, कोटही मन्दिर, सर्जु नदी, भगार ताललगायतका पर्यटकीय क्षेत्रको विकास गरी गुलरिया मात्र होइन समग्र बर्दिया जिल्लालाई नै पर्यटकीय क्षेत्रको रुपमा विकास गरेर लैजाने योजना रहेको मेयरका उम्मेदवार ढकाल बताउँछन् ।

अन्न भण्डारको रुपमा रहेको बर्दियाको मुख्य केन्द्रको रुपमा रहेको गुलरिया क्षेत्रमा अझै उत्पादन बढाउनका लागि ब्यबस्थित रुपमा सिचाइँ सुविधाको ब्यबस्था गरिने माओवादी केन्द्रका उम्मेदवारहरुले जारी गरेको प्रतिबद्धतामा उल्लेख छ । जसमा भनिएको छ –‘यहाँको खण्डित कृषि प्रणालीलाई ब्यबस्थित गरी ब्यबसायिकीकरणमा जोड दिइने छ ।’

महिला हिंसा मुक्त शहर
गुुलरियालाई हरित शहरको रुपमा मात्र नभई महिलाहिंसा मुक्त शहरको रुपमा पनि विकास गरेर लैजाने योजना रहेको उपमेयरकी उम्मेदवार मोहनकुमारी फुयाल ‘मिथिला’ले बताइन् ।  आफूहरु सामुहिक सर्वहारावादी निष्ठा र बिचारमा लागेका युवा नेतृत्व भएकाले पनि हरेक सेवा सुविधा उपलब्ध गराउँदा जेष्ठ नागरिक, शारीरिक अपाङ्गता र बालबालिकाहरुलाई विशेष ग्राहयता दिने उनीहरुको भनाई छ । उनीहरु भन्छन् –‘नगरपालिकामा प्राविधिक शिक्षालयको स्थापना गरेर शैक्षिक क्षेत्रमा पनि आमूल परिवर्तन गर्न आवश्यक छ, त्यो योजना पनि हामीसंग छ ।’

को हुन् मेयरका उम्मेदवार गेहेन्द्र ढकाल
माओवादी केन्द्रको तर्फबाट गुलरिया नगरपालिकाको उम्मेदवारको रुपमा घोषित गेहेन्द्र त्रिभुवन विश्वविद्यालयबाट अंग्रेजी विषयमा एमएड र राजनीति शास्त्रमा एमए गरेका छन् ।  २०४२ साल जेठ २६ गते सल्यान कोटमौलामा जन्मिएका ढकाल आमावुवासंगै बसाईसराईको क्रममा २०५२ सालमा बर्दियाको गुलरिया नगरपालिकाको साविकको वडा नं. ५ तुलसीपुरमा आएका हुन् । बुबा माधव ढकाल र आमा लिला ढकालका दुई छोरा मध्ये जेठो सुपुत्रको रुपमा रहेका उनी कक्षा ८ सम्म धु्रव निमावि तुलसीपुरमा अध्ययन गरेका थिए ।

२०५७ सालमा बंगलामुखी राधाकृष्ण थारु माध्यमिक विद्यालय गुलरियाबाट एसएलसी पास गरेर उनले बबई बहुमुखी क्याम्पस गुलरियाबाट २०६३ सालमा स्नातक गरेका थिए । त्रिभुवन विश्वविद्यालयबाट २०६७ मा अंग्रेजी विषयमा एम.एड.  र २०७१ मा राजनीति शास्त्रमा एम.ए. गरेका ढकाल हाल त्रिभुवन विश्वविद्यालयमा कानून बिषयमा एलएलबी गरिरहेका छन् । २०६० देखि २०६३ सालसम्म धु्रव माध्यमिक विद्यालय तुलसीपुरमा अध्यापन समेत गरेका थिए उनले ।

जयदुर्गा भवानी क्लव तुलसीपुरमा आवद्ध भई खेल क्षेत्रमा प्रवेश गरेका ढकालले दुर्ई पटक राष्ट्रिय फुटबल प्रतियोगितामा पनि सहभागी भएका थिए । विभिन्न खेलकुद र साँस्कृतिक समूहमा सहभागिता जनाउँदै आएका ढकालले सितोरियो करातेमा ब्ल्याकबेल्ट समेत प्राप्त गरेका छन् । २०६४ बाट त्रिभुवन विश्वविद्यालयमा निन्तर विद्यार्थी राजनीतिमा क्रियाशील हुँदै आएका छन् । हाल अखिल (क्रान्तिकारी)को केन्द्रीय सचिवालय सदस्य तथा टियू इन्चार्ज रहेका ढकालले गुलरियामा आफ्नो चुनावी अभियानलाई तिव्रता दिएका छन् ।

मोहनकुमारी उर्फ मिथिला’
महिलामूक्ति आन्दोलनमा लामो समयदेखि क्रियाशील हुँदै आएकी मोहनकुमारी फुयाल ‘मिथिला’ एक संघर्षशील नारी पात्र हुन् । पूर्वमा जन्मेर आन्दोलनको क्रममा मध्यपश्चिममा पुगेकी मिथिलाले अन्तरजातीय विबाह गरी समाजमा साँस्कृति रुपान्तरणको पाठ समेत सिकाएकी छन् । २०३० असार २८ गते सिन्धुली डाडीगुराँसे –७ मा बुवा छविलाल फुयाल र आमा सिता फयालको कोखबाट जन्मिएकी मोहनकुमारी राजनीतिक आन्दोलनमा मिथिलाले परिचित छन् । आमाबुवाको पाँच सन्तानमध्ये उनी साहिली सन्तान हुन् ।

श्री शङ्करेश्वर प्राथमिक विद्यालय मरिणसिन्धुलीमा पाँच कक्षासम्म अध्ययन गरी २०५१ सालमा श्री कमला माई माध्यमिक विद्यालय ढुंग्रेबासबाट एसएलसी पास गरेकी थिइन् । बबई बहुमुखी क्याम्पस गुलरियाबाट २०७१ प्रविणता–प्रमाणपत्र तह पुरा गरी अहिले सोही क्याम्पसमा स्नातक तह अध्ययन गरीरहेकी छन् । उनी २०५१ देखि २०५५ सालसम्म एक्सनएड नेपाल, सिन्धुलीमा कार्यरत भएर गैरसरकारी संस्था संचालनको अनुभवसमेत संगालेकी छन् ।

२०५२ सालमा विद्यार्थी राजनीतिमा होमिएकी मिथिला २०५२ सालमा नेकपा (एकताकेन्द्र) को पार्टी सदस्य प्राप्त गरेकी थिइन् । उनी २०५६ अनेमसंघको केन्द्रीय सदस्य भएर २०५९ मा केन्द्रीय सचिव भइन् । २०५६ सालमा अखिल नेपाल जनवादी युवा लिगको केन्द्रीय सदस्य र प्रलेसको केन्द्रीय सदस्य सदस्य समेत भएकी थिइन् । २०५६ सालदेखि पूर्णकालिन राजनीतिमा लागेर पूर्वका विभिन्न जिल्लाहरुमा काम गर्दै २०६४ सालमा अनेमसंघ (क्रान्तिकारी¬) को थारुवान राज्यसमितिको सहसंयोजकको जिम्मेवारी बहन गरिन् ।

सोही क्रममा २०६७ साल असोज २५ गते बर्दिया गुलरिया वडा नं. साविक ६ सन्तोषी टोल निवासी कस्यप ताम्राकार (टमटा)संग अन्तरजातीय प्रगतिशील विबाह गरेकी हुन् । त्यसपछि उनी २०६९ मा अन्तरपार्टी महिला सञ्जाल बर्दियाको अध्यक्ष भएकी थिइन् । हाल अनेमसंघ (क्रान्तिकारी)को केन्द्रीय सचिव र माओवादी केन्द्रको केन्द्रीय सदस्यको जिम्मेवारीमा रहेकी फुयाल बर्दिया जिल्ला पार्टी सह–संयोजक तथा गुलरिया नगर इञ्चार्जको भूमिका निर्वाह गरिरहेकी छन् ।

निरन्तर बर्गीय, जातीय र महिलामूक्ति आन्दोलनमा सक्रिय भूमिका निर्वाह गर्दै आएकी उपमेयरकी उम्मेदवार मिथिलाले पनि अन्य महिला उम्मेदवारभन्दा आफ्नो क्षमता, त्याग र बलिदान उच्च रहेको बताउँछन् । २०६३ मा ‘विचरा कफ्यू’ कविता संग्रह प्रकाशित गरेकी फुयालका राष्ट्रिय तथा स्थानीय पत्रपत्रिकाहरुमा विभिन्न लेख, कविता, कथा, संस्मरणहरु प्रकाशित भएका छन् ।
