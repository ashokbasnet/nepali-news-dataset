जाजरकोटमा तीन पार्टीबीच तिव्र प्रतिश्पर्धा हुँदै

बैशाख २३ । जाजरकोटका अधिकांश स्थानीय तहमा काँग्रेस, एमाले र माओवादी केन्द्रबीच त्रिपक्षीय प्रतिश्पर्धा हुने देखिएको छ ।

चुनावको मिति नजिकिदै आइरहेको बेला तीन वटै पार्टीका उम्मेदावरहरुले आफ्नो चुनावी अभियानलाई तिव्र बनाएका छन् । युद्ध कालमा ओवादीको आधार क्षेत्रसमेत रहेको जाजरकोटका अधिकांश ठाउँमा आफ्नो पकट बलियो रहेको माओवादी केन्द्रले जनाएको छ ।

त्रिवेणी नलगाड नगरपालिकामा माओवादी केन्द्रको तर्फबाट मेयरको उम्मेदवार बनेका टेकबहादुर रावल ‘दर्शन’ले जनयुद्ध ताका जनसत्ता र माओवादी आधार ईलाकाको समेत अभ्यास गरिसकेको ठाउँ भएकाले आफ्नो जीत पक्का भएको बताए ।

माओवादी जनयुद्धको बेला जनसरकार प्रमुख भएर काम गरेका रावलले नगरपालिकाका सबै वडामा आफ्नो चुनावी अभियान संचालन भइरहेको बताए । उनले भने –‘यस क्षेत्रको विकासका लागि निरन्तर खटिरहने छु ।’

साविकका डाँडागाँउ , लहँ , खगेनकोट , रग्दा र भगवती गाविसलाई मिलाएर त्रिवेणी नलगाड नगरपालिका बनाइएको हो । नगरपालिकाको मेयरका लागि काँग्रेसबाट मेयरको उम्मेदवार बनेका छवि पन्तले सबै वडाहरुमा चुनावी प्रचारप्रसार अभियान सुरु गरिएको बताए ।

उनले अन्य उम्मेदवारको तुलनामा आफू युवा भएकाले अधिकांश युवा जनशक्ति आफ्नै पक्षमा रहेको दावी गरे । नगरपालिका भएपनि सवै वडा र गाँउ जान पैदल हिड्नु पर्ने बाध्यताका कारण सबै वडामा पुग्न नसकिने अवस्था रहेको उम्मेदवारहरुको भनाई छ ।

एमालेको तर्फबाट बनेका सोही नगरपालिकाको मेयरका उम्मेदवार नवेन्द्र नेपालीले पनि जनमत आफ्नो पक्षमा बनाउन चुनावी अभियान तिव्र बनाएका छन् । उनले तत्काल पुग्न नसकिने ठाउँमा फोन मार्फत भएपनि चुनाव प्रचार अभियानलाई निरन्तरता दिइएको बताए । उनले भने –‘नगरपालिकामा चुनावको माहोल मेरो पक्षमा राम्रो देखिएको छ ।’

त्रिवेणी नलगाड नगरपालिकाको मात्र होईन छेडागाड नगरपालिकालगायत विभिन्न गाउँपालिकामा पनि उम्मेदवारहरुले चुनावी अभियानलाई तिव्र पारिएको बताएका छन् ।
