गर्मीका कारण बाँके-बर्दियाको जनजीवन प्रभावित

बर्दिया। अत्याधिक गर्मी बढेपछि बाँके बर्दियाको जनजीवन प्रभावित भएको छ । बैशाखको पहिलो सातादेखि नै यस क्षेत्रमा गर्मी बढेको स्थानीय बासिन्दाले बताएका छन् ।

मध्यपश्चिम क्षेत्रको ब्यापारिक केन्द्रको रुपमा रहेको बाँकेको नेपालगञ्जमा गर्मीले गर्दा दिउसोको समयमा मानिसहरुको चहलपहलसमेत घटेको छ ।

गर्मीका कारण दिनभरि काम गरेर खाने रिक्सा, टांगा चालक, फुटपाथका जुत्ता चप्पल सिलाई गरेर जिवीकोपार्जन मानिसहरु सभैभन्दा बढी मर्कामा परेका छन् ।

गर्मीका कारण दैनिक कामधन्दामा अबरोध सिर्जना भएको उनीहरुको गुनासो छ । गर्मीबाट बृद्धबृद्धा र केटाकेटीहरुसमेत प्रभावित भएको स्थानीय सन्तोष चौधरीले बताए । दिनहुँ गर्मी बढ्दै गएकाले यस क्षेत्रमा तातो हावा चल्न थालेको उनको भनाई छ ।

यस साता नेपालगञ्जको तापक्रम ४१ डिग्री सेल्सियस भन्दा माथि पुगेको जल तथा मौसम विज्ञान विभागले जनाएको छ । बर्दियाको गुलरियामा पनि अत्याधिक गर्मीका कारण आबश्यक काम बाहेक मानिसहरु घरबाहिर हिडडुल गर्न छोडेपछि दिउसोको समयमा बजारमा मानिसको चहलपहल घट्ने गरेको स्थानीय रामबहादुर परियारले बताए ।

गत बर्षको तुलनामा यस बर्ष लोडसेडिङ्ग कम हुने गरेपनि बेलाबेला लाईन जाने र विद्युत भएको समयमा पनि कम भोल्टेज आउँदा समस्या उत्पन्न हुने गरेको स्थानीय बासिन्दाहरुकोे भनाई छ । गर्मी बढेसंगै विद्युतीय सामाग्रीको ब्यापारसमेत बढेको छ ।
