बाँकेमा निर्माणाधिन हुलाकी सडकको काम प्रभावित

बाँके । बाँके राप्तीपारिको गाउँपालिकालाई जोड्ने हुलाकी सडकको काम प्रभावित भएको छ । 
फत्तेपुरको सोनपुरदेखि कटकुईंयासम्म माटो र गिट्टी फिलिंगको काम अघि बढाउन खोजिएपनि जिल्ला बन कार्यालयका कारण काम प्रभावित भएको निर्माण कम्पनी गणपति ग्रुप अफ कन्स्ट्रक्सन प्रालिले जनाएको छ ।

जिल्ला बन कार्यालय र स्थानीय बासिन्दाले राप्ती नदीबाट आवश्यकता अनुसार गिट्टी झिक्न नदिदा काम अगाडि बढ्न नसकेको निर्माण कम्पनीका इञ्जिनियर इन्द्र केसीले बताएका छन् ।

उनले आवश्कता अनुसार फत्तेपुर क्षेत्रबाट कानून बमोजिम गिट्टी लग्ने सम्झौता भएको भएपनि स्क्याभेटर प्रयोग गरेर गिट्टी झिक्न नदिएपछि काममा समस्या आएको बताए ।

यस क्षेत्र बाढीको उच्चमा रहेकाले डोजर र स्क्याभेटर प्रयोग गरेर गिटीबालुवा निकाल्न नदिइएको जिल्ला बन कार्यालयका रेञ्जर गगन महताराले बताए । उनले भने –‘लेबर लगाएर गिट्टी झिक्न हामीले कुनै अवरोध गरेका छैनौं ।’ तर निर्माण कम्पनीले लेबरबाट मात्रै गिटी झिक्न संभव नभएको बताएको छ ।

नेपालगञ्जको पुष्पलाल चोक देखि भारतसंग सिमाना जोडिएको कटकुईंया गाबिसको सुईयासम्म ६६ करोडको लागतमा ४४.६ किलोमिटर सडक कालोपत्रे गर्न निर्माण कम्पनीले २.५ वर्षमा निर्माण कार्य सक्ने गरी ठेक्का लिएको हो । ठेक्का फाल्गुन ४ गते सम्झौता भएको थियो ।
