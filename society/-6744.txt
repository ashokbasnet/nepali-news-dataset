बिभिन्न स्थानमा चार जना मानिसको मृत्यु

बिभिन्न स्थानमा चार जना मानिसको मृत्यु भएको प्रहरीले जनाएको छ । अर्घाखाँचीको सन्धिखर्क नगरपालिका–१ बस्ने ७० बर्षीय शिवबहादुर कुमाल आज मृत अवस्थामा फेला परेका छन् । बैशाख २० गतेदेखि घरबाट हराई बेपत्ता भएका उनलाई सोही ठाउँको जंगलमा सोमबार मृत अवस्थामा फेला परेको प्रहरीले जनाएको छ । 

यसैगरी सप्तरीमा को.३ प ९८०८ नम्बरको मोटरसाइक दुर्घटना हुँदा मलेठ–२ बस्ने ५६ वर्षीय सुफलप्रसाद साहको सोमबार मृत्यु भएको छ ।यसैगरी गुल्मीको मालिका गाउँपालिका–५ अर्खावाङ ठुलीचौर बस्ने ८० बर्षीय डोरबहादुर केसीको घरको आँगनमा बसिरहेको अवस्थामा चट्याङ लागेर मृत्यु भएको छ ।  चट्याङ लागेर सोही ठाउँ बस्ने १८ बर्षीय लोकेन्द्र केसी घाइते भएकोले उपचारको लागि जिल्ला अस्पतालमा लगिएको छ । उनको अवस्था सामान्य रहेको छ ।

यसैगरी बाग्लुङ नगरपालिका–२ निसि घर भएका २६ बर्षीय दुधन घर्ती मगर र बमबहादुर घर्ती मगरको करेन्ट लागेर सोमबार मृत्यु भएको छ । सोही ठाउँस्थित नेपाल टेलिकमको कार्यालय हाताभित्र निर्माणधिन भवनमा काम गर्ने क्रममा सल्लाको रुखमा रहेको चिलको गुड फलामको रडले झिक्ने क्रममा बिद्युतको तार छुन गई अचानक करेन्ट लाग्दा उनीहरुको मृत्यु भएको प्रहरीले जनाएको छ ।
