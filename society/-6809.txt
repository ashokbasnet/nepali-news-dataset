प्राधिकरणद्वारा ‘सुरक्षित घर’ मोबाइल अप्लिकेशन सेवा सुरु

काठमाडौं। राष्ट्रिय पुनर्निर्माण प्राधिकरणले ‘सुरक्षित घर’ मोबाइल अप्लिकेशन सेवा सुरु गरेको छ। प्राधिकरणले सुरक्षित घर निर्माणका लागि आवश्यक सन्देश, जानकारी समावेश गरिएको अडियो÷भिडियोसहितको सामग्री मोबाइल एप्पमार्फत् जानकारी लिन सकिने व्यवस्था गरेको हो।

प्राधिकरणका प्रमुख कार्यकारी अधिकृत डा. गोविन्द पोखरेलले मंगलबार काठमाडौंमा पत्रकार सम्मेलन गरी भूकम्प प्रतिरोधक घर निर्माणबारे सूचना, सुझाव र समाधानका उपायका बारेमा मोवाईल एप्पबाट जानकारी लिन सकिने व्यवस्था गरिएको जनाए।

भूकम्प प्रतिरोधी घरको डिजाइनका बारेमा समेत पीडित अनविज्ञ देखिएपछि त्यसबारे सूचना दिने गरी मोवाइल एप्प सेवा संचालनमा ल्याउनु परेको प्राधिकरणले जनाएको छ। प्रमुख कार्यकारी अधिकृत पोखरेलले एप्पले सरोकारवाला निकायलाई पनि सुसूचित गराउने विश्वास व्यक्त गरे। 

प्राधिकरणले संचालनमा ल्याएको मोबाइल एप्पमा सुरक्षित घरका डिजाईन नक्सा, निर्माण शैली, सरकारी अनुदान प्राप्त गर्ने विधि, निर्माण स्थलको सुरक्षा लगायतका विषयबस्तु समेटिएको छ। एप्पमा प्रयोगकर्ताले पुनर्निर्माण र नव निर्माणसम्बन्धि आफ्ना जिज्ञासाहरु सजिलै पठाउन सक्ने व्यवस्था पनि गरिएको प्राधिकरणको भनाइ छ। प्राधिकरणले जनशक्तिको अभावमा पुनर्निर्माणको कामले गति लिन नसकेको जानकारी दिएको छ।
