भोट हाल्न फर्किने क्रममा भारतमा लुटिए चार नेपाली  

नेपालगञ्ज। स्थानीय तहको निर्वाचनमा भोट हाल्नका लागि भारतबाट घर फर्किएका चार नेपाली बाटोमै लुटिएका छन्।  भारतबाट काम गरी नेपाल फर्कने क्रममा भारतको नानपारामा दुई अपरिचित ब्यक्तिबाट लुटिएका हुन्।

पहाडी मुलका दुई जना ब्यक्तिले उनीहरुलाई बिस्कुटको धुलोमा बिषादी मिसाएर खुवाएको र बेहोस भएपछि साथमा रहेको ७० हजार रुपैयाँ लुटेर लगेको बताइएको छ।

बेहोस भएका चारै जनालाई भारतको रुपैडिया बजारबाट उद्वार गरी भेरी अञ्चल अस्पताल नेपालगञ्जमा उपचार भइरहेको बाँके प्रहरीले जनाएको छ। बाँके प्रहरीका अनुसार जाजरकोट सुबानाउली –८  बस्ने पारश  खड्का,  शेरबहादुर थापा,   सुवानाउली २ का प्रेम  थापा  र बिरे थापा लुटिएका हुन्।

बिषादी खुवाएर लुटिएका चार जनामा तीन जना अझै पनि अर्धचेत अबस्थामा रहेको प्रहरीले जनाएको छ। ६ नम्बर प्रदेशको स्थानीय निर्वाचनको मिति नजिकिएपछि उनीहरु भोट हाल्न भनेर भारतबाट घर फर्किएका थिए। 

बेलाबेला रुपैडिहा र नानपारा क्षेत्रमा कमाईका लागि भारत गएका नेपालीहरु लुटिँदै आएका छन्। केही समयअघि नेपालगञ्ज भन्सार कार्यालय नजिक लुटपाटमा संलग्न दुई जनालाई नेपाल प्रहरीले पक्राउ गरेको थियो।
