भोट हाल्नका लागि घर आउँदै गरेका नेपाली भारतमा लुटिए 

डवल महतारा

बाँके । स्थानीय तहको निर्वाचनमा भोट हाल्नका लागि भारतबाट घर फर्किएका चार नेपाली लुटिएका छन् । उनहीहरुलाई बाटोमै बिषादी खुवाएर लुटिएको हो।  

निर्वाचनका लागि भारतबाट नेपाल फर्कने क्रममा भारतको नानपारामा दुई अपरिचित ब्यक्तिबाट उनीहरु लुटिएका हुन् । पहाडी मुलका दुई जना ब्यक्तिले उनीहरुलाई बिस्कुटको धुलोमा बिषादी मिसाएर खुवाएको र बेहोस भएपछि साथमा रहेको ७० हजार रुपैयाँ लुटेर लगेको बताइएको छ ।

बेहोस भएका चारै जनालाई भारतको रुपैडिया बजारबाट उद्वार गरी भेरी अञ्चल अस्पताल नेपालगञ्जमा उपचार भइरहेको बाँके प्रहरीले जनाएको छ । बाँके प्रहरीका अनुसार जाजरकोट सुबानाउली –८  बस्ने पारश  खड्का,  शेर बहादुर थापा,   सुवानाउली २ का प्रेम  थापा  र बिरे थापा लुटिएका हुन् ।

बिषादी खुवाएर लुटिएका चार जनामा तीन जना अझै पनि अर्धचेत अबस्थामा रहेको प्रहरीले जनाएको छ । ६ नम्बर प्रदेशको स्थानीय निर्वाचनको मिति नजिकिएपछि उनीहरु भोट हाल्न भनेर भारतबाट घर फर्किएका थिए ।

बेलाबेला रुपैडिहा र नानपारा क्षेत्रमा कमाईका लागि भारत गएका नेपालीहरु लुटिदै आएका छन् । केही समयअघि नेपालगञ्ज भन्सार कार्यालय नजिक लुटपाटमा संलग्न दुई जनालाई नेपाल प्रहरीले पक्राउ गरेको थियो ।
