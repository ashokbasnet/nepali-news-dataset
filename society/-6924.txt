२५६१ औँ बुद्धजयन्तीका उपलक्ष्यमा बुद्धको प्रतीमासहित शोभा यात्रा 

काठमाडौँ । बौद्धनाथ क्षेत्र विकास समितिले २५६१ औँ बुद्धजयन्तीका उपलक्ष्यमा बुद्धको प्रतीमासहित शोभा यात्रा सम्पन्न गरेको छ। नेपाल बौद्ध महासङ्घ तथा स्थानीय सङ्घ संस्थालगायतको सहभागितामा बौद्धबाट आज निकालिएको शोभा यात्रा चाबहिल आएर पुनः बौद्धस्थित समारोहस्थल पुगेको थियो। 

यात्राको अवधिभर सहभागीले बौद्ध दर्शन तथा शिक्षालाई प्रवद्र्धन गर्नका लागि विभिन्न प्रचार सामग्री बोकेका थिए। बौद्धनाथ चैत्यमा महायानी सम्प्रदायका बौद्ध धर्मावलम्बीले सम्पूर्ण प्राणीको कल्याण तथा विश्व शान्तिको कामना गर्दै पाठ तथा पूजा गरेका थिए। काठमाडौँका विभिन्न स्थानबाट भक्तजन दर्शनका लागि उक्त स्थानमा सहभागी भएका थिए। समितिले बुद्धले प्रतिपादन गरेका शान्ति, अहिंसा, करुणा तथा नैतिक शिक्षालाई प्रचार गर्न काठमाडौँबाट मनकामनासम्म शान्ति दौड सम्पन्न गरेको छ। 

शाक्यमुनि बुद्धको अन्त्येष्टिका क्रममा प्राप्त भएका अवशेष (अस्थी धातु) प्रदर्शनसमेत गरिएको थियो। सर्वसाधारणको दर्शनका लागि प्रत्येक वर्ष बुद्धजयन्तीका दिन सो पवित्र वस्तु खुल्ला गरिने गर्दछ। बौद्धनाथ चैत्यको ऐतिहासिक पक्षलाई समेटेर तयार गरिएको ‘चिन्तामणि बौद्ध महास्तुप’ नामक पुस्तक समितिले आज प्रकाशनमा ल्याएको छ।

सो पुस्तकमा बौद्धको संक्षिप्त इतिहास, विभिन्न समयमा भएका जीर्णोद्धारकाबारेमा जानकारी गराइएको छ। बौद्ध धर्ममा चैत्य परिक्रमा गर्दाका विधि तथा मन्त्र, जपका विषय पनि पुस्तकमा छ।  समितिका अध्यक्ष सम्पूर्णकुमार लामाले बुद्धले विश्वका मानवका लागि दिएको शान्ति तथा अहिंसाको सन्देशलाई विभिन्न गतिविधि गरी प्रवद्र्धन गर्नका लागि समिति क्रियाशील रहेको बताए। 

बौद्ध विद्वान् टीका शेर्पाले विश्व सम्पदामा सूचीमा सूचीकृत उक्त सम्पदा स्थलकाबारेमा थप अध्ययन अनुसन्धान गर्नेका लागि पुस्तक उपयोगी हुने विश्वास व्यक्त गरे। बौद्धजयन्तीका दिन पर्यटकलाई आज बौद्धनाथ चैत्यको दर्शनका लागि नि:शुल्क प्रवेशको व्यवस्था मिलाइएको थियो।
