घरमा आगजनी गर्दा जलेर एक महिलाको मृत्यु 

डवल महतारा  

बर्दिया । बर्दियामा आफ्नै घरमा आगजनी गर्दा जलेर एक महिलाको मृत्यु भएको छ ।  गुलरिया नगरपालिका वडा नं. १० रत्नापुरकी पुनम मल्लाहाले आफू घरभित्रै बसेर घरमा आगजनी गरेपछि संगै जलेर मृत्यु भएको प्रहरीले जनाएको छ ।

घरायसी झैझगडा भएका कारण २२ बर्षीया मल्लाहाले आफ्नै घरमा आगो लगाएकी थिइन् । आगलागी पछि हावाहुरी आएको थियो । हावाहुरीका कारण अन्य दुई वटा घर र एउटा गोठ समेत जलेका छन् । 

फुसले छाएका तीन वटा घर र एउटा गोठ जलेर करिब ६ लाख बढीको क्षति भएको प्रहरीले जनाएको छ । घरमा लागेको आगो स्थानीय बासिन्दा र प्रहरीको संयुक्त प्रयासमा नियन्त्रणमा आएको छ । 

आगलागीले घरभित्र रहेका धान, गहँु, तोरी, साइकल, लत्ताकपडा लगायतका सरसामान जलेर नष्ट भएको छ ।  घटनाको थप अनुसन्धान भइरहेको जिल्ला प्रहरी कार्यालय बर्दियाले जनाएको छ ।
