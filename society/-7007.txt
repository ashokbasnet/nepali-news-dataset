नुवाकोटका दुई मतदान केन्द्र महिलाका जिम्मामा

त्रिशूली । स्थानीय तह निर्वाचनका लागि जिल्लामा दुई मतदान केन्द्रको जिम्मा महिला कर्मचारी र सुरक्षाकर्मीले सम्हाल्ने भएका छन् । जिल्लामा रहेका दुई सय ४० मतदान केन्द्रमध्ये विदुर नगरपालिका – ४ को बट्टार क्याम्पस मतदान केन्द्र र वडा नं ६ को महारानी डिही मतदान केन्द्रमा महिलाकै नेतृत्व र सहभागितामा मतदान सञ्चालन हुनेछ । मतदान केन्द्रमा सबै कर्मचारी र सुरक्षाकर्मी पनि महिला मात्र परिचालन गरिएको सहायक मतदान अधिकृत महिमानसिंह विष्टले जानकारी दिए।

बट्टार क्याम्पस मतदान केन्द्रको मतदान अधिकृतमा भुला भण्डारी र महारानी डिही मतदान केन्द्रको मतदान अधिकृतमा अम्बिका घिमिरे रहेका छन्।

ती मतदान केन्द्रमा छ/छ कर्मचारी र ८/८ सुरक्षाकर्मी खटाइएको छ । मतदान केन्द्रमा म्यादी प्रहरी पनि महिला नै खटाइएको छ।
