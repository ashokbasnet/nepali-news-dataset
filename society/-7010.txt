निर्वाचन शान्तिपूर्ण र धाँधलीरहित हुनुपर्नेमा नेता बिजुक्छेको जोड 

भक्तपुर । नेपाल मजदुर किसान पार्टीका अध्यक्ष नारायणमान बिजुक्छेले स्थानीय तहको निर्वाचन शान्तिपूर्ण, निष्पक्ष र धाँधलीरहित रुपमा सम्पन्न हुनुपर्ने बताएका छन्। आज तौमढीमा नेमकिपाद्वारा आयोजित चुनावीसभालाई सम्बोधन गर्दै उहाँले आचारसंहिता उलङ्घनका घटना व्यापक रुपमा भए पनि निर्वाचन आयोगले टुलुटुलु हेरेर बसिरहेको आरोप लगाए।

अध्यक्ष बिजुक्छेले निर्वाचनअघि उपप्रधानमन्त्री र मन्त्री नियुक्त गरेर सरकारले नै निर्वाचन आचारसंहिता उल्लङ्घन गरेको आरोप लगाउँदै दोस्रो चरणको निर्वाचन सकिएपछि मात्र बजेट ल्याउनुपर्नेमा जोड दिए।  सो पार्टीका केन्द्रीय सचिव एवम् सांसद प्रेम सुवालले निर्वाचनमा केन्द्रीत भएर लाग्न कार्यकर्ताहरु आग्रह गरे। 

नेमकिपाबाट भक्तपुर नगरपालिकाका प्रमुख पदका उम्मेदवार सुनिल प्रजापतिले ख्वप विश्वविद्यालय स्थापनासँगै भक्तपुरलाई ज्ञान विज्ञानको केन्द्रका रुपमा विकास गर्ने र सुविधासम्पन्न अस्पतालको आवश्यकता औँल्याए।  पार्टीका भक्तपुर जिल्ला समितिका कार्यवाहक अध्यक्ष सुरेन्द्रराज गोसाईंले नेमकिपाले १५ वर्ष अगाडि नै स्थानीय तहको चुनाव गर्न माग गरे पनि अहिले आएर पूरा भएको बताए। 

पार्टीबाट भक्तपुर नगरका उपप्रमुखका उम्मेदवार रजनी जोशीले घोषणापत्रअनुसार काम गर्ने पार्टी र उम्मेदवारलाई मत दिन आग्रह गरे । भनपा वडा नं ९ का वडाध्यक्षका उम्मेदवार रवीन्द्र ज्याख्वले ०५६ सालमै भनपाले कलेज खोलेर जनताका छोराछोरीलाई सस्तोमा शिक्षा प्रदान गरेको बताए।
