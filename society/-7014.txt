अज्ञात समुहद्वारा पोखराका उम्मेदवारको गाडीमा पेट्रोल बम प्रहार

पोखरा । पोखरा लेखनाथ महानगरपालिका विजयपुर खोलाको नजिक काँग्रेसको चुनावी प्रचार गर्दै हिँडेको गाडीलाई लक्षित गरी बिहीबार पेट्रोल बम प्रहार भएको छ।

पोखराबाट लेखनाथतर्फ गइरहेको बा ३ ख १४८३ नम्बरको जीप लक्षित गरेर बम प्रहार भएको हो । बम प्रहारबाट भने कुनै क्षति नभएको जिल्ला प्रहरी कार्यालय कास्कीले जनाएको छ। 

घटनापश्चात प्रहरीले सुरक्षा ब्यवस्था कडा बनाएको छ भने बम प्रहार गर्नेको खोजी तिव्र पारेकोे जिल्ला प्रहरी कार्यालय कास्कीका प्रवक्ता खड्गबहादुर खत्रीले जानकारी दिए। घटना विप्लव माओवादीले गरेको हुनसक्ने प्रहरीको अनुमान छ । थप घटना हुन नदिन कास्कीका सबै क्षेत्रमा सुरक्षा सतर्कता बढाइएको उनले बताए।
