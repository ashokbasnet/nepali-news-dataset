माग पूरा गर्न दबाब दिन औषधि व्यावसायी आन्दोलित

काठमाडौं। औषधि आयातमा लगाएको प्रतिबन्ध फुकुवाको माग गर्दै औषधि आयातकर्ताले मुखमा कालो पट्टी बाँधेर विरोध प्रर्दशन गरेका छन्। 
नेपाल औषधि आयातकर्ता संघले शुक्रबार औषधि व्यवस्था विभागलाई मुखमा कालो पट्टी बाँधेर विरोध जनाएका हुन्।

सरकारले विभिन्न ३५ प्रकारका गुणस्तरीय औषधिको आयातमा रोक लगाउने घातक निर्णय गरेको, स्वास्थ्यमन्त्री गगन थापाले मुनाफाको कुरा उठाएर आफूहरुलाई बदनाम बनाउन खोजेको दाबी उनीहरुले गरेका छन्।

व्यवसायीले औषधि सर्वसुलभ गराउन आफूहरु लचकताका साथ प्रस्तुत हुँदा हुँदै सरकारले औषधि आयातमा रोक लगाएको दाबी उनीहरुले गरेका छन्। 

बिहीबार पत्रकार सम्मेलन गरी औषधि आयातकर्ताहरुको संगठन नेपाल औषधि आयातकर्ता संघले सरकारी निर्णय खारेजीको माग गर्दै चरणबद्ध आन्दोलनको घोषणा गरेको थियो।

घोषित कार्यक्रम अन्र्तगत व्यवसायीले मुखमा कालो पट्टी बाँधेर शुक्रबार औषधि व्यवस्था विभागलाई ज्ञापन पत्र बुझाएका छन्। उनीहरुले माग सम्बोधन नभए औषधि आयात ठप्प पार्ने सम्मको चेतावनी दिएका छन्।

स्वास्थ्य मन्त्रालयले औषधि आयातमा रोक लगाउने निर्णय गरेपछि आयातकर्ताहरुले सबै औषधिको आयात ठप्प पार्ने चेतावनी दिएका हुन्। नेपालमा वर्षेनी १० अर्ब रुपैयाँभन्दा बढी मूल्यको औषधि आयात हुने गरेको छ ।
