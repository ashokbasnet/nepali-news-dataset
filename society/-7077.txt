 छुट्टा-छुट्टै सवारी दुर्घटनामा चारको मृत्यु

काठमाडौं ।  छुट्टा छुट्टै स्थानमा सवारी दुर्घटनामा परी पाँच जनाको मृत्यु भएको प्रहरीले जनाएको छ ।

सिराहा : धनगढीमाई नगरपालिका–१० महेन्द्र राजमार्गमा सवारी साधनले नाम थर नखुलेको ४० वर्षीय पैदलयात्रीलाई ठक्कर दिंदा बाटोमै मृत्यु भएको छ ।

हुम्ला : सिमिकोट गाँउपालिका–६ स्थित चिसामुल स्थित सडकमा लु २ त २०७२ नम्बरको ट्याक्टरबाट खस्दा बाजुरा गोत्री–३ घर भएका ३५ वर्षीय जगत परियारको मृत्यु भएको छ । उनको पछाडीको टायरले किचेर  घटनास्थलमै मृत्यु भएको हो । प्रहरीले ट्याक्टरलाई नियन्त्रणमा लिएको छ भने फरार चालकको खोजतलास गरिरहेको छ ।

सिन्धुली : फिक्कल गाँउपालिका–४ स्थित मध्य पहाडी लोकमार्गमा बा.१५ च ३९१९ नम्बरको बलेरो जिपबाट  झर्ने क्रममा सोही ठाउँ बस्ने ३१ वर्षीय गोविन्द भुजेल लडेर गम्भीर घाईते भएका थिए । उनको कान्तिपुर अस्पताल सुविधानगर काठमाडौमा उपचारको क्रममा मृत्यु भएको छ । गाडी र चालकलाई अस्थाई प्रहरी पोष्ट खाङसाङले नियन्त्रणमा लिइएको छ ।     
    

धादिङ  : त्रिपुरासुन्दरी गाँउपालिका–१ खोल्ची स्थित सडकमा ग.१३ प ३०६० नम्बरको स्कुटरलाई  बा.३ ख ३५५९ नम्बरको ट्रकले  पछाडीबाट ठक्कर दिंदा स्कुटर चालक ३० वर्षीय रमेश श्रेष्ठ र  पछाडी सवार उनकी २६ वर्षीया श्रीमती सुनिता श्रेष्ठ गम्भीर घाईते भएकाले दुवै जना घाईतेलाई उपचारको लागि प्राथामिक स्वास्थ्य केन्द्र सल्यानटार पठाएकोमा रमेशको उपचारको क्रममा मृत्यु भएको छ । दुवै सवारी साधन प्रहरीले नियन्त्रणमा लिई फरार ट्रक चालकको प्रहरीले खोजतलास गरिरहेको छ ।
