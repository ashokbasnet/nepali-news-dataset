छ स्थानमा राखिएका नक्कली बम आतंकले ३ घण्टा पृथ्वीराजमार्ग अबरुद्ध

काठमाडौँ । छुटाछुटै छ स्थानमा राखिएका नक्कली बम आतंकले आज बिहान पृथ्वीराजमार्ग तीन घण्टा अबरुद्ध भएको छ।

सडकमा बम राखेको भन्ने हल्लाले राजधानी लगायत विभिन्न स्थानबाट मतदान गर्न गाउँ हिँडेका यात्रुहरु तीन घण्टा रोकिएका थिए ।

स्थानीय निर्वाचनको मुखैमा विप्लव नेतृत्वको नेकपा कार्यकर्ताले पृथ्वीराजमार्गलगायत विभिन्न ६ स्थानमा बमजस्ता देखिने शंकास्पद वस्तु राखेको प्रहरीले जनाएको छ। सदरमुकामबाट गएको गण प्राविधिक टोलीले शंकास्पद वस्तु हटाएपछि यातायात सञ्चालनमा आएको हो।

पृथ्वी राजमार्गका विभिन्न स्थानमा शंकास्पद वस्तु र प्रेसर कुकर राखेर राजमार्ग ठप्प बनाएको थियो। जुगेखोला, महादेवस्थान र गजुरीको घाटबेंसीमा नेपाली सेनाको टोलीले सडकमा राखिएका शंकास्पद वस्तु हटाएर यातायात सञ्चालन गराएको जनाएको छ।
