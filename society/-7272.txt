मतदान हुँदा क्षणिक वर्षाः मङ्गलबारदेखि मौसममा सुधार हुने

काठमाडौँ । मतदान भइरहँदा आज अपराह्न काठमाडौँ उपत्यकासहित आसपासका क्षेत्रमा क्षणिक वर्षा भएको छ।

वर्षाका कारण मतदान केन्द्रमा लामबद्ध मतदातालाई केहीबेर अवरोध गरेको थियो । गोकर्णलगायत क्षेत्रमा भारी वर्षात् भएको मौसम पूर्वानुमान महाशाखाले जनाएको छ । देशका पश्चिमी भेगमा पनि क्षणिक वर्षात् भएको थियो ।

उपत्यकासहित मध्य, पूर्वी र पश्चिम भेगमा विभिन्न क्षेत्रमा साँझपख पनि हल्का वर्षात् हुने सम्भावना रहेको मौसमविद् विभूति पोखरेलले राससलाई जानकारी दिए। पश्चिमी वायु र स्थानीय वायुको सम्मिश्रणसँगै भारतको विहारमा विकास भएको न्यून चापीय क्षेत्रको प्रभावले नेपालमा मौसम बद्लीसँगै वर्षात् गराएको उनले उल्लेख गरे।

महाशाखाको पछिल्लो विवरणअनुसार आज सबैभन्दा बढी जिरीमा ३६, भैरहवामा २३, सिमरामा १८, दाङमा ११ र धनकुटामा तीन मिलिमिटर वर्षात् भएको छ। काठमाडौँको वर्षात् रेकर्ड गरिएको छैन। मौसमविद् पोखरेलका अनुसार सोमबार बढी प्रभाव रहने र मङ्गलबारदेखि केही सुधार आएपनि मनसुनपूर्वको समय भएकाले अपराह्न बद्ली र वर्षात् हुने क्रम जारी रहनेछ।

मौसम पूर्वानुमान महाशाखाले अनुमान गरेको विवरणअनुसार नेपालको दक्षिणी भाग नजिक रहेको पूर्व–पश्चिम फैलेको न्यूनचापीय रेखा, पूर्वी नेपाल नजिक रहेको उत्तर–दक्षिण फैलेको न्यूनचापीय रेखा, बङ्गालको खाडीबाट सतहीरुपमा आइरहेको जलवाष्पयुक्त हावा र पश्चिमी वायुको प्रभाव देखिएकाले आगामी ७२ घण्टासम्म अपराह्न वा साँझपख मौसममा सामान्य बदली भई प्रदेश नं ३, ४ तथा ६ का केही पहाडी भूभागमा हल्का वर्षा हुने देखिन्छ।
