उर्लाबारीमा बसको ठक्करबाट मोटरसाइकल चालकको मृत्यु

उर्लाबारी, १४ फागुन - टङ्कीसिनवारी–४ स्थित कोसी राजमार्गमा आज दिउँसो बसको ठक्करबाट मोटरसाइकल चालकको मृत्यु भएको छ। मृत्यु हुनेमा को१९प ७८७५ नंको मोटरसाइकल चालक सुनसरी दुहवी–भलुवा नगरपालिका–४ बस्ने अन्दाजी २८ वर्षीय राजेश चौधरी छन्।

चौधरी सवार मोटरसाइकललाई विराटनगरबाट सिरहातर्फ जाँदै गरेको ना६ख ५९६६ नंको बसले २ बजेतिर ठक्कर दिएको थियो। ठक्करबाट गम्भीर घाइते चौधरीको विराट नर्सिङ होममा उपचारका क्रममा अपराह्न ३ बजे मृत्यु भएको हो। बसको ठक्करबाट मोटरसाइकलको पछाडि सवार सोही ठाउँ बस्ने ३० वर्षीय अरविन्द साह भने घाइते भएकामा विराट मेडिकल कलेजमा उपचार भइरहेको छ।

ठक्कर दिने बस र त्यसका चालकलाई इप्रका निमुवाले नियन्त्रणमा लिएको जिल्ला ट्राफिक प्रहरी कार्यालयका प्रमुख प्रहरी निरीक्षक मदन गिरीले जानकारी दिएका छन्। रासस
