राहत रकम नपाए चुनाव बहिस्कार गर्ने बर्दियाका बाढीपीडितको चेतावनी

डवल महतारा/बर्दिया, १४ फागुन - बर्दियाका बाढीपीडितहरुले मन्त्री परिषदबाट स्विकृत भएको रकम तत्काल उपलब्ध नगराइए स्थानीय तहको चुनाव बहिस्कार गर्ने बताएका छन्। बाढी गएको साढे दुई बर्षभन्दा बढि समय बितिसक्दासम्म पनि राहत नपाएपछि उनीहरुले विभिन्न समयमा दबावमुलक कार्यक्रमहरु संचालन गर्दै आएका छन्।

बबई बाढी पिडीत संघर्ष समिति बबई नगरपालिकाले बगनाहामा आज एक कार्यक्रमको आयोजना गरी मन्त्री परिषदबाट स्विकृत भएको रकम एकमुष्ट रुपमा उपलब्ध गराउन माग गरेको छ। कार्यक्रममा बगनाहा, नेउलापुर, बानियाभार, सुर्यपटुवा, गुलरिया लगायत विभिन्न  ठाउँका बाढी पीडितहरुको उपस्थिति रहेको थियो।

बाढीपीडितहरुले आफ्ना माग पुरा नभए स्थानीय तहको निर्वाचन समेत बहिस्कार गर्ने चेतावनी दिएका छन्। २०७१ श्रावण २९ गते गएको बाढीबाट बर्दियामा साढे तिन हजार बढि घरहरु पूर्ण रुपमा क्षति भएका थिए। मन्त्रीपरिषदले स्विकृत गरेको राहत रकमका बारेमा सरकारको ध्यानाकर्षण गराउने उद्देश्यले कार्यक्रम गरिएको बाढीपिडीत संघर्ष समिति बर्दियाका अध्यक्ष विन्तीराम थारुले बताए।
