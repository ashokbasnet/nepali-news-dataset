यस्तो आयो सल्यानका तीन गाउँपालिका र ५३ वडाकोे मतपरिणाम, को कहाँ बिजयी ?

सल्यान । स्थानीय तहको निर्वाचनमा आज बिहानसम्म तीन गाउँपालिका र ५३ वडाको मतपरिणाम सार्वजनिक भएको छ।

प्राप्त मतपरिणाम अनुसार दार्मा गाउँपालिकाको अध्यक्षमा (नेकपा माओवादी केन्द्र)का निमबहादुर केसी र उपाध्यक्षमा टीका वली शर्मा निर्वाचित भएका छन्। केसी अध्यक्षमा तीन हजार ६९४ मत र वली उपाध्यक्षमा तीन हजार ६९५ मत प्राप्त गरी विजयी भएका हुन्।

नेकपा एमाले र नेपाली काँग्रेसबीच समिकरण गरिए पनि (माओवादी केन्द्र) विजयी भएको हो। यसैगरी दार्मा गाउँपालिका- १ को वडाअध्यक्षमा एमालेका कविकुमार चन्द विजयी भएका छन् भने वडा नं- २,३,४,५ र ६मा क्रमशः माओवादीका डिल्ली केसी, सेतीराम रोका, चन्द्रबहादुर रावत, दुर्गा मल्ल र रामबहादुर केसी विजयी भएका छन्।

यसैगरी ढोरचौर गाउँपालिकाको अध्यक्षमा एमालेका चित्रबहादुर चलाउने विजयी भएका छन्। । उनले एक हजार ९२५ मत प्राप्त गरेका छन् भने उनका निकटतम प्रतिद्धन्द्वी माओवादीका नरवीर चलाउनेले एक हजार ५४८ मत प्राप्त गरेका छन्।

यस्तै उपाध्यक्षमा एमालेका पुष्पा बोहराले एक हजार ९४६ मत प्राप्त गरी विजयी भएका छन्। ढोरचौर गाउँपालिका– १ र २ को वडाध्यक्षमा माओवादीका क्रमशः रामबहादुर बस्नेत र रुद्रबहादुर बुढाथोकी वडा नं– ३ मा एमालेका शालिकराम बुढाथोकी र वडा नं– ५ मा नन्दलाल बोहरा विजयी भएका छन्।  वडा नं– ४ मा काँग्रेसका दिनेश बिएम र एमालेका देवेन्द्र रोकाले बराबरी मतप्राप्त गरेपछि गोलाप्रथा मार्फत काँग्रेसमा दिनेश बिएम विजयी भएका छन्।

यसैगरी त्रिवेणी गाउँपालिकाको अध्यक्षमा काँग्रेसका मानबहादुर डाँगी दुई हजार ७६५ मत प्राप्त गरी विजयी भएका छन् । उनका निकटतम प्रतिद्वन्द्वी एमालेका लोकेन्द्र सिंह खड्काले दुई हजार ३१७ मत प्राप्त गरेका छन्। उपाध्यक्षमा काँग्रेसकै करुणा खड्काले दुई हजार ६४५ मत प्राप्त गरी विजयी भएकी छन्। उनकी निकटतम प्रतिद्वन्द्वी एमालेका पवित्रा केसीले दुई हजार ३७७ मत प्राप्त गरेकी थिइन्।

यसैगरी बागचौर नगरपालिका– १ मा काँग्रेसका नेत्रबहादुर डाँगी, वडा नं– २ मा एमालेका घनश्याम शर्मा, वडा नं– ३ मा ९माओवादीका टीकाराम खत्री, वडा नं– ४ मा माओवादीका प्रेमबहादुर पुन, वडा नं– ५ मा माओवादीका डिल्लीबहादुर वली, १२ मा माओवादीका दीपक वली, वडा नं ११ मा मोहन खड्का, वडा नं– १० मा कृष्णबहादुर खड्का विजयी भएका छन्।

यसैगरी शारदा नगरपालिका वडा नं- १ मा एमालेका नवराज बुढाथोकी, वडा नं- २ मा टोपबहादुर थापा र वडा नं- ३ मा केशवसिंह बुढाथोकी विजयी भएका छन्। यस्तै वडा न-४ मा काँग्रेसका सुधन विष्ट, वडा नं- ५ मा प्रदिप शाही, वडा नं- ६ मा भिखराज बुढाथोकी विजयी भएका छन्। शारदा नगरपालिकामा मङ्गलबार बेलुकादेखि रोकिएको मतगणना यो समाचार तयार पार्दासम्म सुरु हुन सकेको छैन् मत गणनाका क्रममा ५४ मत नपुगेपछि एमाले, माओवादी केन्द्र र राप्रपाले पुनः मतगणनाको माग रोखेकाले अहिलेसम्म सुरु हुन नसकेको हो।

वनगाड कुपिण्डे नगरपालिकामा वडा नं १ मा एमालेका शान्तकुमार यरी, वडा नं-१२ मा गोविन्द डाँगी विजयी भएका छन्। यस्तै वडा न २ मा माओवादीका प्रतिमल रोकाय विजयी भएका छन्। वडा नं ११ मा नेकपा माओवादी केन्द्रका वीरबहादुर बुढा, वडा नं– ३ मा माओवादी केन्द्रकै टेकबहादुर पुन विजयी भएका छन्।

कपुरकोट गाउँपालिका वडा नं- १ मा माओवादीका बालाराम खड्का र वडा नं- २ मा मानबहादुर राना विजयी भएका छन्। यस्तै वडा नं- ३ मा काँग्रेसका मीनबहादुर सेन विजयी भएका छन्। वडा नं- ४ एमालेका हरिलाल पुन विजयी भएका छन्।

छत्रेश्वरी गाउँपालिकामा वडा नं- १ मा काँग्रेसका नेवबहादुर शाह, वडा नं- २ माओवादी केन्द्रका प्रेमबहादुर खड्का विजयी भएका छन्। वडा नं- ३ मा एमालेका राजबहादुर बुढाथोकी विजयी भएका छन्। वडा नं- ४ मा एमालेका नेवबहादुर खड्का र वडा नं– ५ मा एमालेकै लीलाधर घर्ती विजयी भएका छन्।

यसैगरी कालीमाटी गाउँपालिका वडा नं- ७ मा काँग्रेसका नैनसिंह राना, वडा नं-६ मा माओवादीका टेकबहादुर थापा पुलामी, वडा नं-५ मा एमालेका चन्द्रबहादुर गाह विजयी भएका छन्। यस्तै वडा नं ४ मा एमालेका बेलबहादुर चन्द, वडा नं-३ मा एमालेका वीरबहादुर वली विजयी भएका छन्।
