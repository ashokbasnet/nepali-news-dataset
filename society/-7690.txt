पाल्पा-बुटवल सडक खण्डको शिद्धबाबामा दुर्घटना, एकको मृत्यु

पाल्पा। पाल्पा-बुटवल सडक खण्डको शिद्धबाबामा ट्रक दुर्घटना भएको छ। बिहीबार राति पाैने ९ बजे सडकमै ट्रक पल्टेको र सहचालकको घटनास्थलमै मृत्यु भएको प्रत्यक्षदर्शीले बताए।

बुटवलबाट पाल्पा तर्फ आउँदै गरेको लु १ ख ५६४८ नम्बरको ट्रक दुर्घटनामा परेको प्रत्यक्षदर्शी हुमबहादुर रानाले डिसी नेपाललाई बताए।

‘म बुटवलबाट पाल्पा फर्किदै थिएँ, मेरै सामुन्नेमा ट्रक पल्टियो, सहचालकको मृत्यु भयो, चालक घाइते छन्, प्रहरीलाई खबर गरेको छ आएको छैन,’ प्रत्यक्षदर्शी रानाले टेलिफोनमा जानकारी दिए ‘चालकलाई उपचारको लागि पठाइएको छ, सडकमै ट्रक पल्टिएकोले सडकमा सवारी जाम छ।’
