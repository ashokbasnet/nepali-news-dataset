मध्यपुरथिमि नगरपालिका-५ मा एमाले-काँग्रेस बिजयी  

नगरकोट । मध्यपुरथिमि नगरपालिका-५ मा नेकपा(एमाले)का वडाध्यक्ष र महिला सदस्य तथा नेपाली काँग्रेसका दुई खुला सदस्यमा विजयी भएका छन् । 

वडा नं ५ मा एमालेका अमृतमान श्रेष्ठ एक हजार नौ सय ६३ मत प्राप्त गरी विजयी बनेका छन्। उनका प्रतिद्वन्द्वी काँग्रेसका दिलकृष्ण प्रजापतिले एक हजार सात सय ४१ मत पाएका छन्। महिला सदस्यमा एमालेकी शुभलक्ष्मी प्रजापति, दलित महिला सदस्य खाली तथा खुला सदस्यद्वयमा काँग्रेसका बालकृष्ण श्रेष्ठ र चन्द्रकृष्ण प्रजापति विजयी भएका छन्। 

चाँगु-३ र ४ मा एमाले विजयी 
चाँगुनारायण नगरपालिका- ३ र ४ मा एमालेको समूह नै विजयी भएका छन्। वडा नं ३ का वडाध्यक्षमा श्यामसुन्दर धिमाल एक हजार तीन सय २६ मत ल्याई विजयी भएका छन् भने उनका प्रतिद्वन्द्वी काँग्रेसका धर्मराज थापा मगरले एक हजार एक सय २८ मत पाएका छन्। महिला सदस्यमा रमा थापा र दलित महिलामा सुष्मा सुनुवार तथा खुलामा नवराज गेलाल र प्रेमबहादुर बाकु विजयी भएका छन्।

चाँगुनारायण नगरपालिका-४ मा एमालेका बुद्धलाल महर्जनको समूह विजयी भएको छ। महर्जनले एक हजार चार सय ५६ र उनका प्रतिद्वन्द्वी काँग्रेसका गोपालप्रसाल पोख्रेलले सात सय २५ पाएका छन्। त्यस्तै महिला वडा सदस्यमा सपना तामाङ र दलित महिला सदस्यमा राममाया मिजार तथा सदस्यद्वयमा दिनेश खनाल र रोजबहादुर तामाङ विजयी भएका छन्।

हालसम्म चाँगुनारायण नगर प्रमुख उम्मेदवार एमालेका सोम मिश्रले तीन हजार आठ सय ७६ र उपप्रमुखका उम्मेदवार बिना बाँस्तोलाले तीन हजार नौ सय ९२ मत प्राप्त गरी अग्रता कायम गरेका छन्। यस्तै प्रमुखमा काँग्रेसका उम्मेदवार राजाराम खड्काले तीन हजार एक सय ७७ र उपप्रमुख उम्मेदवार सरु बानियाँले तीन हजार छ सय ६२ मत प्राप्त गरेका छन्।
