 स्थानीय निकायको चुनावमा भाग लिन अध्यक्ष ठाकुरको आग्रह

वीरगन्ज, १५ फागुन । जनतान्त्रिक तराई–मधेस पार्टीका केन्द्रीय अध्यक्ष रामलोचन ठाकुर स्वामीले आगामी वैशाख ३१ गते हुने स्थानीय निकायको निर्वाचनको स्वागत गर्दै नेपाली जनतालाई आफ्नो मताधिकार प्रयोग गर्न आग्रह गरेका छन् ।

अध्यक्ष ठाकुरले १९ वर्षपछि हुन लागेको स्थानीय निकाय निर्वाचनमा आफ्नो दलले प्रदेश नं २, ३ र ५ का ३४ जिल्लामा उम्मेदवार खडा गर्ने जानकारी दिए । नेता ठाकुरले चुनावसँगै संविधान संशोधन प्रक्रिया अगाडि बढाउन सरकारसँग आग्रह गरे ।

निर्वाचन आयोगमा दर्ता रहेको सो दलको केन्द्रीय समितिको विस्तारित बैठकपछि चुनावी रणनीति तयार गर्ने अध्यक्ष ठाकुरले बताए । उनले स्थानीय निकायलाई बलियो तथा सशक्त बनाउन आफ्नो मताधिकारको प्रयोग गर्न मतदातासँग आग्रह गर्दै स्थानीय सरकार बलियो भए मात्र लोकतन्त्रको स्थायित्व र विकास हुने भएकाले यस्तो अवसर नगुमाउन सबै मतदातासँग अनुरोध गरे । रासस
