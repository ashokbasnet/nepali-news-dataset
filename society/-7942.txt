६ नम्बर प्रदेशको अधिकांश जिल्लामा मतगणना सम्पन्न 

काठमाडौं ।  ६ नम्बर प्रदेशको अधिकांश जिल्लामा मतगणना सम्पन्न भएको छ । यस प्रदेशको दैलेख, सुर्खेत, जुम्ला, मुगु, डोल्पा, रुकुम, सल्यान, जाजरकोट, जिल्लाको मत गणना सम्पन्न भएको हो ।

६ नम्बर प्रदेशका १० जिल्लाका ७९ स्थानीय तहमध्ये ७६ स्थानीय तहको मत गणना सकिएको छ । ७६ स्थानीय तहमध्ये माओवादी केन्द्र र एमाले २५–२५ स्थानीय तहको प्रमुखमा बिजयी भएका छन् ।  

अहिलेसम्म यस प्रदेशमा दुबै पार्टीले बराबर स्थान हाँसिल गरेका छन् । नेपाली काँग्रेसले २४ वटा स्थानीय तहमा बिजयी भएको छ । डोल्पाको दुई वटा स्थानीय तहमा स्वतन्त्र उम्मेदवारले बिजयी भएका छन् । 

मत गणना सम्पन्न हुन बाँकी रहेका तीन वटा स्थानीय तहमा अब कसले जित्छ भन्ने कुरा सबैको चासोको बिषय बनेको छ । यस प्रदेशको अधिकांश ठाउँमा शान्तिपूर्ण ढंगले चुनाव सम्पन्न भएको थियो ।

मत परिणाम आफ्नो पक्षमा रहेका र बिजय हासिल गरेका स्थानीय तहमा राजनीतिक दलहरुले बिजयी जुलुश निकालेका छन् । चुनावमा बिजयी भएका उम्मेदवारहरुको पक्षमा गाउँगाउँमा बिजयी र्याली समेत निकालेका छन् ।
