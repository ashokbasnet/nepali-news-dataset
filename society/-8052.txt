बसले मोटरसाइकललाई ठक्कर दिदा दुई गम्भीर घाइते

दमौली । तनहुँको व्यास नगरपालिका–१ स्थित मुसेखोलामा सोमबार बसले मोटरसाइकललाई ठक्कर दिँदा मोटरसाइकलमा सवार दुवैजना गम्भीर घाइते भएका छन्। 

काठमाडौँबाट पोखरा आउँदै गरेको ना ६ प २५५० नं को बसले दमौलीबाट डुम्रे जाँदै गरेको ग १० प ८७३८ नं को भिआर मोटरसाइकललाई ठक्कर दिँदा उनीहरु घाइते भएका हुन् । ठक्करबाट गम्भीर घाइते हुनेमा व्यास-२ का मोटरसाइकल चालक १९ वर्षीय विष्णु सुनार र पछाडि सवार १८ वर्षीय सचिन सुनार रहेको जिल्ला प्रहरी कार्यालय तनहुँले जनाएको छ। 

घाइतेमध्ये विष्णु सुनारको दाहिने खुट्टा छिनेको छ। उनको गोलीगाँठो भन्दा तलको भाग छुट्टिएर सडकमा खसेको थियो। घाइते ती दुवै जनाको रत्नहरि अस्पतालमा सामान्य उपचारपछि थप उपचारका लागि मेट्रोसिटी अस्पताल पोखरा पठाइएको प्रहरीले जनाएको छ। बस चालकलाई नियन्त्रणमा लिई घटनाबारे अनुसन्धान भइरहेको प्रहरीले बताएको छ।
