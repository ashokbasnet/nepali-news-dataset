दुई नम्बर प्रदेशको महोत्तरीमा चुनावी सरगर्मी बढ्यो

बर्दिवास। महोत्तरी जिल्लामा चुनावी सरगर्मी बढेको छ। जेठ ३१ गते हुने दोस्रो चरणको निर्वाचनको तयारीमा नेपाली काँग्रेस, नेकपा एमाले, नेकपा माओवादी केन्द्र, नयाँ शक्ति पार्टी र राप्रपासहितका दलले सक्रियता बढाएकाले महोत्तरीमा चुनावी सरगर्मी बढेको हो। 

सरकारले तत्काल सम्बोधन गर्नसक्ने मागबारे लचकता देखाएकाले अब राजपा नेपाल चुनावमा सरिक हुने निश्चित भएको जिल्लाको बर्दिवास– १ का बासिन्दा नेपाली काँग्रेसका महासमिति सदस्य चिरञ्जीवी हमालले बताए। 

पहिलो चरणको चुनावमा देखिएको जनसहभागिता र उत्साहले मधेसमा पनि चुनावी वातावरण बनाउन मद्दत गरेको राजनीतिक विश्लेषक बताउँछन्। यसअघि तीन नगरपालिका र १२ गाउँपालिका रहेको जिल्लामा सरकारको सोमबारको निर्णयले तीन गाउँपालिकालाई नगरपालिका घोषणा गरेको छ। 
यहाँका काँग्रेस, नेकपा एमाले, नेकपा माओवादी केन्द्र र राप्रपासहितका पार्टीका कार्यकर्ता उम्मेदवार चयन र चुनावी तालमेलमा लागको देखिन्छ। राजपा नेपालका नेता राम भण्डारीले पनि आफ्नो दल निर्वाचनमा जाने सम्भावना बढ्दै गएको बताए। 

यसैबीच नयाँ शक्ति पार्टी बर्दिवास नगरमा उम्मेदवार घोषणा गर्ने पहिलो पार्टी बनेको छ। काँग्रेस, एमाले, ओवादीलगायतका अन्य दल उम्मेदवारी छनोटको प्रक्रियामै रहेका बेला नयाँ शक्तिले भने आफ्ना उम्मेदवारको नाम सार्वजनिक गरेको हो। 

सो दलले तेजप्रसाद अधिकारीलाई नगर प्रमुखमा र पेशलकुमारी पौडेललाई उपप्रमुखमा उम्मेदवार बनाउने घोषणा गरेको छ। नगरका कायम १३ वडामध्ये छ वटा वडामा उम्मेदवारी दिने र अन्य वडामा बिचार मिल्ने अन्य दलसँग तालमेलका लागि खुला राख्ने नयाँ शक्तिका जिल्ला संयोजक कौशलेन्द्र शर्माले जानकारी दिए।

जिल्लाका अन्य स्थानीय तहमा पनि उम्मेदवारबारे टुङ्गो गरिसकिएको बताउँदै अन्य दलसँग तालमेलको कुरा चली रहेकाले घोषणाका लागि पर्खनु परेको उनले जानकारी दिए। रासस
