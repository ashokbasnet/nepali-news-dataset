देशका विभिन्न स्थानमा सवारी दुर्घटनामा परी पाँचको मृत्यु 

काठमाडौं ।  देशका विभिन्न स्थानमा सवारी दुर्घटनामा परी पाँच जनाको मृत्यु भएको प्रहरीले जनाएको छ । 

काठमाडौंको स्वयम्भु हल्चोक स्थित सडकमा ना.५ ख ४८९३ नम्बरको बसले नुवाकोट बिदुर नगरपालिका घर भएका  ५० वर्षीय पैदलयात्री चेतनाथ भट्टलाई ठक्कर दिँदा उनको मृत्यु भएको छ ।

उनको उपचारका क्रममा शिक्षण अस्पताल महाराजगंजमा मृत्यु भएको प्रहरीले जनाएको छ । ठक्कर दिने बस र चालकलाई प्रहरीले नियन्त्रणमा लिएको छ । 

यसैगरी काठमाडौंको गल्कोपाखा सडकमा बा.२ ज २३४५ नम्बरको ट्याक्सीले पैदलयात्रीलाई ठक्कर दिँदा नुवाकोट शिवपुरी गाउँपालिका–२ का दिपेश विकको मृत्यु भएको छ । उनको शिक्षण अस्पताल महाराजगञ्चमा उपचारका क्रममा मृत्यु भएको प्रहरीले जनाएको छ। 

यसैगरी मोरङ बुढीगंगा गाँउपालिका–५ स्थित कसमस सिमेन्ट फ्याक्ट्रीको कम्पाउण्ड भित्र गाडिले ठक्कर दिँदा एकको मृत्यु भएको छ । सिमेन्ट लिन आएको ना.४ ख १९३३ नम्बरको ट्रकले सोही ट्रकका सह–चालक धनकुटा हिले घर भएका २५ वर्षीय सुभाष बिकलाई  ठक्कर दिँदा घटनास्थलमै मृत्यु भएको प्रहरीले जनाएको छ । सहचालकलाई ठक्कर दिए लगत्तै फरार भएका ट्रक चालकको प्रहरीले खोजतलास गरिरहेको छ । 

यसैगरी जितपुर सिमरा उपमहानगरपालिका–१ स्थित पूर्वपश्चिम राजमार्गमा मंगलबार ना.५ ख २४६५ नम्बरको बसले ना.३ त ४४०९ नम्बरको ट्याक्टरलाई ठककर दिँदा ट्याक्टर चालक सोही ठाउँ बस्ने २० वर्षीय महेश पासवानको मृत्यु भएको छ ।  उनको नारायणी उपक्षेत्रीय अस्पताल विरगंजमा उपचारको क्रममा मृत्यु भएको प्रहरीले जनाएको छ । फरार बस चालकको प्रहरीले खोजतलास गरिरहेको छ । 
यसैगरी सिराहा  बिष्णुपुर गाँउपालिका–४ स्थित भित्री सडकमा स.७ प ८५२७ नम्बरको मोटरसाइकल अनियन्त्रित भई दुर्घटना हुँदा २६ वर्षीय जितेन्द्र दासको मृत्यु भएको छ ।  उनको उपचारको क्रममा मृत्यु भएको प्रहरीले जनाएको छ ।
