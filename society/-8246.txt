चुनावमा उठ्न पत्रकार र शिक्षकले पेशाबाट हात झिके

इलाम । आसन्न स्थानीय निकायको निर्वाचनमा उम्मेदवारी दिन पत्रकार महासंघ इलाम शाखाका दुई पत्रकारले राजीनामा दिएका छन् । 
सो शाखाको कोषाध्यक्ष जय राई र कार्यसमिति सदस्य ठाकुर श्रेष्ठले आ–आफ्नो पदबाट राजीनामा दिएर नेकपा (एमाले) बाट उम्मेदवार बनेका हुन् । 

राई सूर्योदय नगरपालिका–९ र श्रेष्ठ इलाम नगरपालिका वडा नं ५ को वडाध्यक्षका लागि को उम्मेदवारी दिएका छन् । 

दुवै पत्रकारले उम्मेदवार बन्न राजीनामा दिइसकेको अध्यक्ष कोकिला ढकालले बताए । यसैगरी निर्वाचनमा उम्मेदवार बन्न यहाँका तीन शिक्षकले पनि जागिर छाडेका छन् । 

शिक्षा नियमावली र ऐनले राजनीति र शिक्षण पेसा एकसाथ अपनाउन नपाउने व्यवस्था गरेपछि राजनीतिमा लाग्ने लक्ष्यका साथ तीन शिक्षकले राजीनामा दिएको जिल्ला शिक्षा कार्यालयले जनाएको छ । 

राजीनामा दिनेमा देउमाई नगरपालिकास्थित महेन्द्रोदय आधारभूत विद्यालयका दावा तामाङ, त्रिभुवन आधारभूत विद्यालय जर्सिङगाउँका धनबहादुर राई र इलाम नगरपालिका घोषस्थित देवकोटा आधारभूत विद्यालयकी शिक्षिका डालाकुमारी कार्की हुन् । 

एमालेका तामाङ नेकपा (एमाले) देउमाई नगरपालिका र राई पनि सूर्योदय नगरपालिकाको वडाध्यक्षका लागि र कार्की नेपाली काँग्रेसबाट फाकफोकथुम गाउँपालिकाको उपाध्यक्षका लागि उम्मेदवार बनेका हुन् । रासस
