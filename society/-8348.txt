सडक दुर्घटनामा परी गाउँपालिका अध्यक्षको करङ भाँचियो

धादिङ  । सडक दुर्घटनामा परी गल्छी गाउँपालिकाका अध्यक्ष कृष्णहरि श्रेष्ठको करङको हड्डी भाँचिएको छ । उनी एमालेबाट निर्वाचित भएका हुन् । चुनावमा जित हात लागेपछि  मतदाताको घर-घरमा पुगेर धन्यवाद दिन भन्दै उनी घरबाट निस्कीएका थिए ।   

गल्छी गाउँपालिका वडा नं ४ को कच्चीबाटोमा पुगेपछि उनी चडेको मोटरसाइकल पल्टिएर दुर्घटना भएको थियो । दुर्घटनामा परी उनी गम्भीर घाइते भएको बैरेनी प्रहरी चौकीले जानकारी दिएको छ ।  घाइतेको बैरेनीमा रहेको सेनाको ६ नं बाहिनीमा प्राथमिक उपचार गरिएको थियो । त्यहाँ उपचार सम्भव नभएपछि सेनाको हेलिकप्टरबाट थप उपचारका लागि काठमाडौँको ग्रान्डी अस्पतालमा लगिएको छ। 

अध्यक्ष श्रेष्ठको अवस्था खतरामुक्त रहेको अस्पतालले जनाएको छ । उनको करङको हड्डी भाँचिएको र मोटरसाइकल चालक शिव पौडेलको हातको पाता खुस्केको अवस्थामा उद्धार गरिएको थियो । 

श्रेष्ठ गल्छी गाउँपालिका–४ को चिनियाँखर्क, ज्यामिरचौर, कार्कीडाँडाका मतदातालाई घरदैलोमै पुगेर धन्यवाद दिने र मतदाताको सुझाव लिने कार्यक्रममा गाउँ गएको गाउँपालिकाका उपाध्यक्ष राधा तिमल्सिनाले बताइन्।
