गोमा एयरको विमान दुर्घटनाका घाइते को-पाइलटको पनि उपचारका क्रममा मृत्यु

काठमाडौं । गोमा एयरको जहाज दुर्घटनामा गम्भीर घाइते भएका को-पाइलट सृजन मानन्धरको पनि उपचारका क्रममा ज्यान गएको छ।

घाइते मानन्धरको पासाङल्हामु निकोल निकी अस्पताल लुक्लामा उपचारका क्रममा गएराति निधन भएको सोलुखुम्बुका प्रमुख जिल्ला अधिकारीले जानकारी दिए। 

मानन्धरलाई थप उपचारका लागि काठमाडौं ल्याउने प्रयास भएपनि मौसम खराबीका कारण हेलिकप्टर उड्न नसकेपछि प्रयास असफल भएको थियो। 

दुर्घटनामा पाइलट पारसकुमार राईको हिजो नै ज्यान गएको छ भने एयर होस्टेस प्रज्ञा महर्जनलाई भने थप उपचारका लागि आज बिहानै काठमाडौं ल्याइएको छ।
