रमजान सुरु भएपछि बाँके–बर्दियाका मुस्लिम समुदायमा खूशियाली 

नेपालगञ्ज । ईस्लाम धर्मावलम्बीहरुको मुख्य चाड रमजान सुरु भएपछि बाँके–बर्दियाका मुस्लिम समुदायहरु खूशी हुन थालेका छन् । रमजान सुरु भएसंगै यस क्षेत्रका मुस्लिम समुदायमा हर्षोल्लास छाएको छ । 

हिजरी सम्वतको ८ औं महिना रजबुल मुरज्जबको समाप्तीको भोलिपल्टदेखि रमजानुल मुबारकको महिना शुरु हुन्छ । रमजानको महिनामा इस्लाम धर्मावलम्वीहरु बिहान सुर्य उदाएदेखि सूर्य नअस्थाउँदासम्म एक महिनाभरी प्रत्येक दिन निलाहर ब्रतबस्ने चलन रहेको मुस्लिम अगुवाहरु बताउँछन् ।

मुस्लिम बाहुल्यता रहेको मुलुकमा शनिबारदेखि नै रमजान सुरु भएपनि नेपालमा शुक्रबारसाँझ चन्द्रमा नदेखिएका कारण  आईतबारदेखि रमजान सुरु भएको नेपालगञ्जका मुस्लिम अगुवा आलम खान बताउँछन् । 

उनले रमजान पर्व इस्लामहरुको महत्वपूर्ण चाड रहेको बताए । हिजरी सम्वतको १२ महिना मध्ये रमजानुल मुबारकु पवित्र र उपासना गर्ने महिना समेत रहेको उनको भनाई छ ।

इस्लाम समुदायमा यो महिनामा दिनभरिको  रोजा समाप्त गर्ने बेलामा सामूहिक रुपमा बसेर खाने प्रचलन रहेको छ । खानले भने –‘हरेक वालिग, समझदार महिला तथा पुरुषमाथि रोजा अनिवार्य गरिएको छ ।’ 

बाँके बर्दियामा मुस्लिम समुदायको उल्लेख्य उपस्थिति रहेको छ । मुस्लिम समुदायको महान पर्वको रुपमा रहेको रमजान पर्वमा मुस्लिम समुदायसंग जोडिएका अन्य समुदायले समेत रमाइलो गर्ने गर्छन् ।
