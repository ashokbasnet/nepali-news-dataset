बिजुलीको तार सर्ट हुँदा ५ करोडभन्दा बढिको क्षति, दुई सुरक्षाकर्मी घाइते

डवल महतारा नेपालगञ्ज । नेपालगञ्जको श्रेया ईम्पोरियम पसलमा बिजुलीको तार सर्ट भएर आगलागी हुँदा पाँच करोडको क्षति भएको छ । 
नेपालगञ्ज –१ धम्वोझीस्थित रहेको विष्णु दवाडीको २ तले पक्की घरमा सोही ठाउँका पंकज श्रेष्ठले घर भाडामा लिएर सन्चालन गरेको श्रेया ईम्पोरियममा आगलागी हुँदा पाँच करोडको क्षति भएको हो ।

आगलागी नेपाल प्रहरी, नेपाली सेना, स्थानिय बासिन्दा, नेपालगञ्ज, कोहलपुर, बर्दियाका ३ वटा दमकल र नेपालगञ्ज एयरपोर्टको फायर ग्याँस दमकलको सहयोगमा करिब तीन घण्टापछि नियन्त्रणमा आएको थियो । आगलागी नियन्त्रणमा लिने क्रममा जिल्ला प्रहरी कार्यालय बाँकेका प्रहरी निराजन वि.क. र नेपाल राष्ट्र वैंक धम्वोझीमा कार्यरत नेपाली सेनाका सिपाही सन्तोष थापा मगर घाइते  भएका छन् ।

घाइते दुबै जनाको नरसिङ होम नेपालगञ्जमा उपचार भइरहेको जिल्ला प्रहरी कार्यालय बाँकेले जनाएको छ । घरको विजुलीको तार सर्ट भएर आगलागी भएको भन्ने खुल्न आएको प्रहरीको भनाई छ ।

आगलागी नियन्त्रणका लागि बाँकेका प्रमुख जिल्ला अधिकारी रविलाल पन्थ, प्रहरी प्रमुख टेक प्रसाद राई, नेपालगञ्ज उद्योग बाणिज्य संघका अध्यक्ष नन्दलाल वैश्यलगायत राजनीतिक दलहरुका नेताहरुकोसमेतको उपस्थिति रहेको थियो ।
