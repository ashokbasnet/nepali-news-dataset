नेपालगञ्जमा छाडा पशुचौपायाका कारण सडक दुर्घटना बढ्दै

नेपालगञ्ज। नेपालगञ्जमा छाडा पशु चौपायाका कारण सडक दुर्घटना बढेका छन् । सडकमा गाई, गोरु, गधा, खच्चरलगायतका पशुचौपायाहरु छाडा रुपमा छोडिदा सडक दुर्घटना बढ्दै गएका हुन् । 

छाडा रुपमा छोडिएको गधाका कारण मोटरसाइकल दुर्घटनामा परेको छ। नेपालगञ्ज –१८ कारकादोस्थित सडक बाटोमा छाडा छोडेको गधासंग ठोक्किदा भे २ प ६१५२ नं.को होण्डा साईन मोटरसाईकल गुर्घटना परेको हो ।

दुर्घटनामा परी मोटरसाइकल चालक हुम्ला सिमिकोट –४ वस्ने राज कुमार वस्नेत घाइते भएका छन् । दुर्घटनामा मोटरसाइकलको अगाडिको भागमा क्षति पुगेको जिल्ला प्रहरी कार्यालय बाँकेले जनाएको छ । 

छाडा चौपायाका कारण सडक दुर्घटनाको जोखिम बढ्दै गएपछि केहीदिन अघि जिल्ला प्रहरी कार्यालयले ट्राफिक प्रहरीको समन्वयमा सडकमा छाडा रुपमा छोडिएका पशुचौपायालाई नियन्त्रणमा लिई नेपालगञ्ज कान्जिहाउसलाई बुझाएको थियो ।

जति पटक पशुचौपायालाई नियन्त्रणमा लिई कान्जिहाउसमा बुझाएपनि छाडा रुपमा पशुचौपाया छोड्नेहरुमाथि कडा कारबाही नहुँदा नेपालगञ्जमा यो समस्या दोहोरिरहने गरेको स्थानीय बासिन्दाको भनाई छ ।
