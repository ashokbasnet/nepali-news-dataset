सबैलाई सहभागी गराउन निर्वाचन सार्नुपरेको हो : सञ्चारमन्त्री

दमक । सूचना तथा सञ्चारमन्त्री सुरेन्द्रकुमार कार्कीले दोस्रो चरणको निर्वाचनमा सवैलाई सहभागी गराउन सरकारले निर्वाचनको मिति सारेको बताएका छन् ।

नेकपा माओवादी केन्द्रले आज झापाको कमल गाउँपालिकाको क्याम्पा बजारमा आयोजना गरेको उम्मेदवारी घोषणा कार्यक्रमलाई सम्बोधन गर्दै मन्त्री कार्कीले अब भने घोषित मितिमा दोस्रो चरणको निर्वाचन निष्पक्ष, धाँधलीरहित हुने उल्लेख गरे । 

उहाँले मधेसमा आन्दोलित राष्ट्रिय जनता पार्टीलाई चुनावमा सहभागी गराउन असार १४ गते निर्वाचन सार्नुपरेको स्पष्ट पारे । 

दोस्रो चरणको निर्वाचनमा कसैले शङ्का नगर्न आग्रह गर्र्दै मन्त्री कार्कीले पहिलो चरणको निर्वाचनबाट देशले एक फड्को मारेको बताए । 
उनले माओवादीमा राजनीतिक इमान्दारिता भएको भन्दै सहमतिअनुसार प्रधानमन्त्री पुष्पकमल दाहालले पदबाट राजीनामा दिएको उल्लेख गरे ।
