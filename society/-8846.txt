उपचार नपाउँदा २२ वर्षदेखि एक कुनामा चिरञ्जिवी 

पथरी। जन्मिदै दुवै आँखा गुमाएका चिरञ्विवि अधिकारीले एक वर्षको उमेर नहुँदै आमा गुमाए। दृष्टिविहीन जन्मिएका उनी एकवर्षको पनि नहुँदा आमा गुमाएपछि राम्रो स्वाहार सुसारको अभावमा कमजोर भए। 

मृगौलाको समस्याले उनीकी आमाले यो संसार छोडेकी थिइन्। शारीरिक रुपमा निकै  अशक्त रकेका चिरञ्जिवी अहिले पनि एक ठाउँबाट अर्को ठाउँमा सर्न सक्दैनन्। सानैमा आमा गुमाएपनि उनका बुवाले अहिलेसम्म तेस्रो विवाह गरेका छन्। 

मोरङ पथरी शनिश्चरे–९ का मदन बहादुर अधिकारीका माइलो छोरा चिरञ्जिवी उमेरले २२ वसन्त पार गरेपनि हिँडडुल गर्न सक्दैनन्। सानो उमेरमा हात समाएर हल्का हिँड्ने चिरञ्जिवी उपचारको अभावमा यतिबेला थला परेका छन्। ‘दुई घुँडाको बीचमा टाउको निहुर्याएर झोक्रिएर बस्छ,’ बुवा मदनले भने, ‘ उपचार गर्ने आर्थिक अवस्था नभएका कारण छोराको अवस्था यस्तो छ।’

सानो उमेरमै आमाको मृत्यु भएपछि चिरञ्जिवी हजुरआमासँग बस्थे। उमेरले २२ वसन्त पार गरेपनि उनको तौल १२ केजी मात्र रहेको उनका बुवाले जनाए। जन्मजात आँखा नदेख्ने उनी राम्रोसँग काम पनि सुन्दैनन्। भोक लागे चिच्याउने र खुशी हुँदा गीत आउने उनका प्रतिक्रिया हुन्। आवाज र हातले स्पर्श गरेपछि उनी आफन्तलाई चिन्ने गर्छन।

आमाको निधनपछि उनका बुवाले दोस्रो विहे गरेका थिए। केही समयसम्म माइली आमाले स्याहार सुसार गरेपनि उनी पोइल गएपछि बुवाले फेरि अर्को विहे गरे। हाल कान्छी आमाले हेरचाह गरेपनि कामकालागि दिउँसो घर बाहिर जानुपर्ने भएकाले उनको हेरचाह हुन नसकेको उनका बुवाले जनाए। खानामा उनलाई मासु र झोलिलो खान र दाल मात्र उनले मन पराउँछन्। 

कृषिमा आधारित परिवार भएका कारण आर्थिक अवस्था कमजोर भएर छोराको उपचार गर्न नसकेको बुवा मदनले बताए। चिरञ्जिवीलाई अहिले घर परिवारले ग्वालीमा राखेर हेरविचार गर्दै आएका छन्। । ‘घर भित्र  सिमेन्टमा राख्दा चिच्याउने कराउने र दिशा पिसाब गरेको थाहा नपाउने भएकाले उनलाई बाहिर राखेको हो” बाबु मदनले भने।

बसेकै ठाउमा दिसा पिसाब गर्ने भएकाले सरसफाईको कमीका कारण  हैजा उठ्ने समस्या  हुन सक्ने भन्दै चिकित्सकले सचेत गराएका छन्। ‘सरकारले मासिक २ हजार त दिने गरेकोे छ, तर उपचारका लागि त्यो प्रयाप्त छैन,’ बुवा मदनले भने। 

छोराको उपचारकालागि विभिन्न संघ संस्थासँग सहयोगको याचना गरेपनि कसैले सहयोग नगरेको उनले जनाए। सबैले सहयोग नगरेपछि उनी छोराको स्याहार सुसारमा आँफै लागेका छन्।
