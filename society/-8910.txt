यार्सा सङ्कल गर्न गएका व्यक्तिको मृत्यु, एकको अवस्था गम्भीर

भीमदत्तनगर । दार्चुलामा एक जना यार्सा सङ्कलकको मृत्यु भएको छ भने एक जना गम्भीर घाइते भएका छन्। 

यार्सा सङ्कलनका क्रममा बिहीबार दार्चुलाको अपिहिमाल गाउँपालिका-१ मा हिमपहिरामा परी बैतडी, पुच्र्यौडी नगरपालिका-३ चनौलपानीका ४८ वर्षीय धौलसिंह बोहराको मृत्यु भएको छ। 

जिल्ला प्रहरी कार्यालय दार्चुलाका अनुसार हिमपहिरामा परी चनौलपानीकै २१ वर्षीय जनक धामी गम्भीर घाइते भएकामा उपचारका लागि गोकुलेश्वरतर्फ ल्याइँदैछ। घाइते धामीको शरीरको विभिन्न भागमा चोट लागेको छ। 

बोहराको शुक्रबार बिहान दाहसंकार गरिएको छ। यार्सा सङ्कलन गर्न बोहरा गत महिना दार्चुला गएका थिए। आम्दानीको राम्रो स्रोत बन्न थालेपछि दार्चुला र बझाङको उच्च हिमाली भेगमा हरेक वर्ष यार्सा सङ्कलनका लागि मानिसहरु जाने गर्छन्।
