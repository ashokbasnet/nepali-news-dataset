आफ्नो इमान्दारिता देखाए यी दुई महिलाले, भेटाएको दुई लाख रकम बुझाए सम्बन्धीत व्यक्तिलाई

पोखरा । यही जेठ १० गते पोखरा-लेखनाथ महानगरपालिका-४ पन्थी गल्लीमा भेट्टाइएको रु दुई लाख शुक्रबार सम्बन्धित व्यक्तिलाई बुझाइएको छ। 

ठगी, चोरी, डकैती र लुटपाट गरी अर्काको पैसा लिने प्रवृत्ति दिनहुँजसो बढ्दै गएको यस जमानामा इमान जमान पनि कहीँकतै रहँदो रहेछ भन्ने उदाहरण तारा लुइँटेल र गीता अधिकारीले देखाएका छन्। 

उनीहरुले पैसा भेट्टाएपछि पोखराको एक विद्युतीय सञ्चारमाध्यमलाई खबर गरेका थिए। सञ्चारमाध्यमबाट पैसा भेट्टिएको खबर पाएपछि बैंकबाट पैसा झिकेर घरतर्फ जाँदा बाटामा खसालेका कास्की, माछापुच्छ्रे गाउँपालिका-४ का हरि रानाभाट जिल्ला प्रहरी कार्यालयमा पुगेका थिए।

रानाभाटले बैंकबाट झिकेको प्रमाण र उनकै पैसा भएको पुष्टिपछि जिल्ला प्रहरी कार्यालयका प्रहरी नायब उपरीक्षक खड्गबहादुर खत्रीको रोहबरमा लुइँटेल र अधिकारीले पैसाधनी रानाभाटलाई रु दुई लाख हस्तान्तरण गरेका थिए। आफ्नो गुमेको पैसा पाएपछि रानाभाट निकै हर्षित बनेका छन्। उनले ती दुई इमान्दारलाई एक एक थान नयाँ घडी उपहार दिए।
