हतियार बनाउने घरेलु औजार र हतियारसहित एक जना पक्राउ 

दाङ । दाङमा हतियार बनाउने विभिन्न घरेलु औजार र हतियारसहित एक जना पक्राउ परेका छन् ।
हतियार बनाउने औजार र हतियारसहित तुलसीपुर –४ सिमखोलीका ६३ बर्षीय विक्रम विक पक्राउ परेको प्रहरीले जनाएको छ । बिकलाई घोराहीबाट साधा पोशाकमा खटियको सुदिप बुढा नेतृत्वको प्रहरी टोलीले पक्राउ गरेको हो ।

विकको घरबाट तयारी अवस्थामा रहेका २ थान भरुवा बन्दुक र ४ थान नलकट्टा पेस्तोलसहित विभिन्न हतियार बनाउने औजार बरामद गरिएको ईलाका प्रहरी कार्यालय तुलसीपुरका प्रमुख लोकनाथ तिम्सिनाले बताएका छन् ।

उनको घरबाट प्रहरीले ७ थान नलकट्टा पेस्तोलको नाल, १७ थान भरुवा बन्दुकको नाल, ५.५६ बुलेट ९ थान, २ केजी बरामद बारुद, एक थान आरन पंखा, हथौडा सनासोलगायतका औजार पनि बरामद गरेको छ ।

बिकले २०४५ सालदेखि नै आफुले हतियार बनाउँदै आएको र एउटा हतियार तीनदेखि ७ हजारसम्म विक्रि गर्ने गरेको बयान दिएको ईलाका प्रहरी कार्यालय तुलसीपुरले जनाएको छ ।
