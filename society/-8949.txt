हवाई सेवा सुविधाको माग गर्दै हुम्लाका बासिन्दाहरु आन्दोलनमा  

हुम्ला । हुम्लाका स्थानीय बासिन्दाहरुले आफूहरुले सहज रुपमा हवाई सेवा सुविधा उपयोग गर्न नपाएको गुनासो गरेका छन् । 
एकमात्र यातायातका साधनको रुपमा रहेको हवाई सेवा जिल्लाका ठूलाबडा र विदेशीहरुका लागि मात्र भएको भन्दै सर्वसाधारणहरुले आफूहरुले पनि उक्त सेवासुविधा उपयोग गर्न पाउनु पर्ने माग गरेका छन् ।

राष्ट्रिय सडक सञ्जालमा नजोडिएको जिल्ला हुम्लाका बासिन्दाहरुलाई नेपालगञ्ज, सुर्खेतलगायतका ठाउँमा आउन–जान समस्या परिरहेको छ । बर्षाको सिजनमा अधिकांश हवाई कम्पनीहरुले विदेशीहरु मात्रै बोक्ने गरेकाले सर्वसाधारणलाई जिल्ला बाहिर जान समस्या परेको हुम्लाका स्थानीय लोकजन बोहोराले बताए ।

जिल्लामा हवाई सेवा बाहेक अर्को यातायातको साधन छैन । उनले भने –‘हवाई सेवा जिल्लाका सर्वसाधारणका लागि होइन विदेशीहरु नै सेवा दिइरहेका छन् ।’ सर्वसाधारणले हवाई जहाजको टिकट नपाउँदा उनीहरुलाई काठमाडौं, नेपालगञ्जलगायतका ठाउँमा आउनजान समस्या परिरहेको छ ।

जिल्लामा संचालन हुने हवाईजहाजले स्वदेशी यात्रु छोडेर विदेशीलाई मात्र महत्व दिएको भन्दै स्थानीय बासिन्दाले बिरोध जनाएका छन् । विदेशी यात्रुहरुसहित नेपाली यात्रुहरुलाई पनि सेवासुविधा उपलब्ध गराउनु पर्ने भन्दै  सिमीकोटका स्थानीय बासिन्दाहरुले विमानस्थलमै प्रवेश गरी उडान अबरुद्ध बनाएका थिए ।

हुम्लामा सीता, गोमा, सिम्रिकलगायतका जहाजहरुले उडान भर्दै आएका छन् । यी जहाजहरुले स्थानीयलाई छोडेर विदेशी नागरिकलाई मात्र बोक्ने गरेकाले त्यसको विरोध जनाएको स्थानीय नाम्ग्याल लामा बताउँछन् । उनी भन्छन् –‘सर्वसाधारणले हवाई सेवा पाउँदैन भने अरु के पाउन सक्छन् र ?’

दुःखी–बिरामीलाई पनि छोडेर नाफा कमाउनका लागि हवाई कम्पनीहरुले विदेशीहरुलाई नै प्राथमिकता दिने गरेको स्थानीय बासिन्दाहरुको गुनासो छ । सर्वसाधारणहरुलाई पनि हवाई सेवा सुविधाको सहुलियत हुनु पर्ने उनीहरुको माग रहेको छ । उनीहरु भन्छन् –‘माग सुनुवाई नभए थप आन्दोलनका कार्यक्रम गर्न बाध्य हुने छौं ।’
