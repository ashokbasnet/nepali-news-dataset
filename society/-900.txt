ट्राफिक प्रहरीसंग स्मार्ट लाइसेन्स जाँच्ने मेसिन छैन (भिडियो सहित)

काठमाडौं, १६ फागुन - गत मंसिरदेखि स्मार्ट लाइसेन्स बितरण गरेको यातायात व्यवस्था विभागले अहिलेसम्म १ लाख ४५ हजार स्मार्ट लाइसेन्स बितरण गरिसकेको छ । तर विभागले स्मार्ट लाइसेन्स परिक्षण गर्ने उपकरण भने ट्राफिकलाई उपलब्ध गराउन सकेको छैन् ।

विभागले वितरण गरिरहेको लाइसेन्स जाच्न विशेष प्रकारको डिजिटल रिडर मेसिनको आवश्यक्ता पर्दछ । तर महानगरीय ट्राफिक प्रहरी महाशाखाले मेसिन अभावले अहिलेस्म्म कुनै रेकर्ड राख्न नसकेको बताएको छ । यातायात व्यवस्था विभागले महाशाखालाई जम्मा एउटा स्मार्ट लाइसेन्स रिडर मेसिन दिएको र त्यो पनि प्रयोग गर्ने विधि र जडान गर्ने उपाय बारे थाहा नहुँदा प्रयोगबिहिन भएको महाशाखाले जनाएको छ ।

स्मार्ट लाइसेन्स जाँचका लागि अत्याधुनिक मेसिन संगै प्रहरी कर्मचारीलाई पनि तालिमको आवश्यक्ता पर्दछ । ट्राफिक प्रहरीसंग स्मार्ट लाइसेन्स रिडर मेसिन अहिले छैन् । ट्राफिक प्रहरीले मेसिन छैन भन्दा भन्दै विभागका अधिकारीले भने विभागसंग पर्याप्त मात्रामा मेसिन भएको दावी गर्दछन् । केही मेसिनहरु ट्राफिक प्रहरी महाशाखालाई उपलब्ध गराईसकेकाले केही दिन भित्रै ट्राफिक प्रहरीको हात हातमा मेसिन पुग्ने विभागको दावी छ ।
