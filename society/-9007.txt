शिक्षकहरु चुनावी अभियानमा लागे कारबाही गरिने

बर्दिया । शिक्षकहरु चुनावी अभियानमा सक्रिय भएर प्रचारप्रसारमा लागेको जनगुनासो बढेपछि जिल्ला शिक्षा कार्यालय बर्दियाले जिल्लामा कार्यरत शिक्षकहरुलाई कुनै पनि दलको चुनावी अभियानमा सहभागी नहुन निर्देशन दिएको छ ।

जिल्ला शिक्षा कार्यालयको निर्देशनलाई अटेर गरी कुनै पनि राजनीतिक दल वा उम्मेदवारको पछि लागेर चुनाव प्रचारप्रसारमा लागेको पाइएमा शिक्षकहरुलाई कडा कारबाही गरिने चेतावनीसमेत दिएको छ । 

शिक्षकहरु पनि चुनावी अभियानमा लागेको गुनासो आएपछि कार्यालयमा सर्वपक्षीय बैठकको आयोजना गरी शिक्षकहरुलाई निगरानी गर्न सम्बन्धित क्षेत्रका स्रोत व्यक्ति र विद्यालय निरीक्षकलाई निर्देशन दिइएको जिल्ला शिक्षा कार्यालय बर्दियाले जनाएको छ ।

स्थानीय निर्वाचन २०७४ को आचारसंहिता कार्यान्वयनका लागि गरिएको अन्तरक्रियात्मक बैठकमा जिल्ला शिक्षा अधिकारी दमनसिंह चौधरी, जिल्ला निर्वाचन अधिकृत पवनकुमार शाही, उप जिशिअ निलकण्ठ रेग्मी, शिक्षकका पेशागत संगठनका पदाधिकारी, विद्यालय निरिक्षकलगायतको उपस्थिति रहेको थियो ।

आउँदा दिनहरुमा जिल्लामा शिक्षकहरु चुनाव प्रचारप्रसारमा लागेको पाइएमा कारबाही गरिने जिल्ला शिक्षा अधिकारी दमनसिंह चौधरीले बताएका छन् । उनले बर्दियामा स्थानीय तहको निर्वाचनमा भाग लिनका लागि एक जना शिक्षकले राजीनामा दिएको जानकारी दिए ।
