वातावरण संरक्षण गरी सुन्दर भविष्य निर्माण गर्न राष्ट्रपतिको आह्वान

काठमाडौं। सोमबार विश्व वातावरण दिवस नेपालमा पनि विभिन्न कार्यक्रम गरी मनाइँदैछ।  ‘प्रकृतिसँग हाम्रो सम्बन्ध, रहिरहोस् अनन्त’ भन्ने मूल नाराका साथ विश्व वातावरण दिवस विश्वभर मनाइँदैछ। यसै अवसरमा जनसंख्या तथा वातावरण मन्त्रालयले काठमाडौंमा आयोजना गरेको कार्यक्रमलाई सम्बोधन गर्दै राष्ट्रपति विद्या भण्डारीले वातावरण संरक्षण गरी सुन्दर भविष्य सुनिश्चित् गर्न सबैलाई आह्वान गरिन्।

उनले स्वच्छ वातावरणमा बाँच्न पाउने संवैधानिक अधिकारलाई सुनिश्चित गर्न सरकार, निजी क्षेत्र, गैरसरकारी संघ, संस्था तथा आम नागरिकलाई सचेत र प्रतिवद्ध भएर लाग्न पनि आग्रह गरिन्।

राष्ट्रपति भण्डारीले वातावरण दिवसलाई सिंगो मुलुकको आर्थिक तथा सामाजिक विकासको महत्वपूर्ण अवसरको रुपमा लिनुपर्ने आवश्यक्ता पनि औंल्याइन्। उनले जलवायु परिवर्तनका कारण विश्वमा वातावरण विनाश भइरहेको बेला प्राकृतिक र जैविक विविधताले सम्पन्न नेपालको विशेष महत्व रहेको पनि उल्लेख गरिन्। 

राष्ट्रपति भण्डारीले भावी पुस्ताले स्वच्छ वातवरणमा बाँच्न पाउने अधिकार सुनिश्चित गर्नुपर्ने हामी सबैको दायित्व भएको पनि उल्लेख गरिन्।
 कार्यक्रममा वातावरण संरक्षणका क्षेत्रमा उल्लेखनीय योगदान दिएका संघ, संस्थाहरुलाई सम्मान पनि गरिएको थियो। नेपालमा पनि वातावरण विनाश हुँदै गईरहेको विभिन्न अध्ययण प्रतिवेदनमा उल्लेख गरिएको छ।
