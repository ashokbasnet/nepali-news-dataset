होटलमा मृत फेला परेकी युवतीको शरीर नियाल्दा हत्याको शंका

चितवन । भरतपुर महानगरपालिका–३ स्थित गैरी होटलमा एक युवती मृत फेला परेकी छन्। भारत बिहार घर भई हाल भरतपुर महानगरपालिका–३ डेरा गरी बस्ने ३४ वर्षीया रेखा राउत सुतिरहेको अवस्थामा सोमबार मृत फेला परेकी प्रहरीले जनाएको छ।

सुरुमा उनको मृत्युको कारणबारे अन्योलमा रहेको प्रहरीले मृतकको शरीर नियाल्दा हत्याको शंका गरेको हो। राउतको घाँटी र बायाँ हातमा डोरीको डाम देखेपछि प्रहरीले उनको हत्याको शंकामा अनुसन्धान बढाएको हो।

प्रहरीका अनुसार मृतकको दाहिने आँखामा पनि चोटको डाम भेटिएको छ। अनुसन्धानका क्रममा प्रहरीले मृतक राउतको हत्यामा उनकै पतिको संलग्नता शंका गरेको छ। राउतका पति पपु राउतलाई नियन्त्रणमा लिएर प्रहरीले थप अनुसन्धान गरिरहेको जनाएको छ।
