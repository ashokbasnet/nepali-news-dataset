बर्दियामा हावाहुरीले घर उडाउँदा सर्वसाधारणहरु समस्यामा

बर्दिया । हिजो बेलुका आएको हावाहुरीका कारण गुलरियाका विभिन्न क्षेत्रमा टिन तथा खरले छाएका घरका छानाहरु उडाएको छ।

गुलरियाको वडा नं. -२ का संगबस्ती, गुजरानालगायतका विभिन्न ठाउँमा दर्जनौं घरका छाना उडाएको स्थानीय बासिन्दाले बताएका छन्। हावाहुरीले घरका छाना तथा खर र बाँसले बारेका घर भत्काउँदा सर्वसाधारणहरु समस्यामा परेका छन्।

यस बर्ष पटक–पटक हावाहुरी चलेर विभिन्न ठाउँका घरमा क्षति पुर्याउँदा सर्वसाधारणहरु चिन्तित भएको स्थानीय मंगल बुमीले बताए । उनले भने –‘सर्वसाधारण गरिबहरुलाई हावाहुरी लागे घर उडाउने डर हुन्छ, बाढी आए डुबानको चिन्ता हुन्छ ।’

हावाहुरीले जिल्लाका विभिन्न ठाउँमा टिन तथा फुसले छाएका घरहरु प्रभावित भएको प्रहरीले जनाएको छ । गएको तीन गते पनि हावाहुरीका कारण गुलरिया नगरपालिकाको वडा नं. ९ र १० का साढे चार सय घरप्रभावित भएका थिए।

उक्त हावाहुरीले गुलरिया नगरपालिकाको वडा नं. ९ को टेपरी, रामपुर, खालेपुर र वडा नं. १० को कालाबन्जार, प्रयागपुर, रजनाहवामा ४ सय ५६ घर प्रभावित हुँदा एक करोड ६ लाख ४५ हजार बराबरको क्षति भएको थियो।
