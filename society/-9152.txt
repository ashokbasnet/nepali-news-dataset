धादिङ दुर्घटनामा थप एक महिलाको पनि मृत्यु, माइक्रोबसमा आगजनी

धादिङ।  पृथ्वी राजमार्गअन्तर्गत धादिङको थाक्रे गाउँपालिका(२, सिम्लेमा  मंगलबार माइक्रोबसले ठक्कर दिँदा घाइते बनेकी थप एक महिलाको पनि मृत्यु भएको छ । थाक्रे गाउँपालिका २ की २५ बर्षीया गंगा थापको उपचारको लागि अस्पताल लैजाँदै गर्दा बाटोमै मृत्यु भएको हो ।  

यसअघि माइक्रोबसको ठक्करबाट सोही स्थानकी ३० बर्षीया बन्दना परियारको घटनास्थलमै मृत्यु भएको थियो ।  

अत्यधिक गतिमा आइरहेको माइक्रोबसले विपरित दिशामा रहेको सडक किनारमा पुगेर तीन जना पैदल यात्रुलाई ठक्कर दिएको थियो । 

गम्भिर घाइते बनेकी सुष्मा थापालाई काठमाण्डौँस्थित ट्रमा सेन्टरमा उपचारको लागि पठाइएको छ । चालकको लापरवाहीले दुर्घटना भएको भन्दै स्थानीयवासीले माइक्रोबसमा आगजनी गरेका छन् । स्थानीयको प्रदर्शनको कारण अहिले सिम्ले क्षेत्रमा सडक अवरुद्ध भएको छ ।
