सुत्केरी गराउनेक्रममा आमा र शिशुको मृत्यु

विजय नेपाल। पोखरा, मणिपाल शिक्षण अस्पताल पोखरामा सुत्केरी आमा र शिशु दुवैको मृत्यु भएको छ । उपचारमा चिकित्सकको लापरबाहीले मृत्यु भएको भन्दै मृतकका आफन्तजनले अस्पतालमा धर्ना दिएका छन् । 

सुत्केरी गराउन हिडेरै मंगलबार अस्पताल पुगेकी धादिङ त्रिपुरा गाविस वडा नं. ६ की ३५ वर्षीया शान्ता भण्डारी र शिशु (छोरा) को गएराति मृत्यु भएको हो । 

९ वर्षअघि विवाह गरेकी शान्ताको पहिलो सन्तान ४ वर्षको छ । उनका श्रीमान कन्स्ट्रक्सनमा मजदुरी गर्छन् । भण्डारी दम्पत्ती नयाँबजार, पोखरामा डेरा लिई बस्दैआएका थिए । 

शान्ताका जेठाजु नाताका भीम भण्डारीले उपचारमा चिकित्सकले लापरबाही गरेको दाबी गरेका छन् । उनले भने, सुत्केरी गराउने क्रममा पहिले शिशुको मृत्यु भएको भनिएको छ, त्यसको २ घण्टापछि आमाको पनि मृत्यु भएको घोषणा गरियो । 

उनका अनुसार शिशुको गएराति साढे २ बजे र आमाको बिहान साढे ५ बजे मृत्यु भएको घोषणा गरिएको हो । यद्यपि मृतक भनिएको शिशु आफन्तलाई अझै देखाइएको छैन । 

मृतकका आफन्तले घटनाको यथार्थ विवरण सार्वजनिक गर्नुपर्ने र उचित क्षतिपूर्तिको माग गरेका छन् । 

सहमति जुटाउन अहिले अस्पताल प्रशासन र मृतकका आफन्तबीच वार्ता भइरहेको छ । 
अस्पतालमा यसअघि पनि यस्तै प्रकृतिका घटना दोहोरिने गरेका छन् ।
