बिच सडकमा सुतिरहेका व्यक्तिको उद्धार गर्न जाँदा प्रहरी जवानको मृत्यु

झापा, मादक पदार्थ सेवन गरि सडकको बिचमा सुतिरहेका व्यक्तिको उद्धार गर्न जाँदा झापामा प्रहरी जवानको मृत्यु भएको छ । 

पूर्व–पश्चिम राजमार्गस्थित मेचीनगर नगरपालिका–६ कालीखोलामा को १ च ८४५६ नम्बरको कारले ठक्कर दिँदा घाइते भएका ईलाका प्रहरी कार्यालय काँकरभिट्टामा कार्यरत प्रहरी जवान अशोक खवासको उपचारको क्रममा मृत्यु भएको छ ।

अनुगमन तथा चेकिङका लागि प्रहरी नायव उपरीक्षक समेतको टोलीमा प्रहरी जवान पनि थिए । जेठ १८ गते सडकको बिचमा मादक पदार्थ सेवन गरी सुतिरहेका अपरिचित व्यक्तिलाई उद्धार गर्ने क्रममा कारले अचानक ठक्कर दिँदा प्रहरी जवान गम्भीर घाइते भएका थिए ।

गम्भिर घाइते बनेका जवानको बि एण्ड सि अस्पताल बिर्तामोडमा उपचारको क्रममा सोमबार मृत्यु भएको हो । ठक्कर दिने कार र चालक देवन राजवंशीलाई प्रहरीले पक्राउ गरेको छ ।
