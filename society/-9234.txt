घाँटी थिचेर प्रेमिकाको हत्या, शव कोठामा लुकाएर बाहिरबाट चुकुल

काठमाडौं। दुई बर्षदेखि प्रेममा बाँधिएकी प्रेमीकालाई हत्या गरेर शव सड्ने गरि कोठामा थुनेर गुपचुप फरार भएका प्रेमी प्रहरी नियन्त्रणमा परेका छन्। प्रेमीकाको हत्यामा संलग्न अभियोगमा उनी पक्राउ परेका छन्।

दोलखा, वैतेश्वर गाउँपालिका–२ बस्ने २४ वर्षीय प्रशान्त तामाङलाई महानगरीय अपराध महाशाखाको प्रहरीले मंगलबार पक्राउ गरेको छ । 

काठमाडौं महानगरपालिका–७ गंगाहिटीमा कोठा भाडामा बस्दै आएकी रामेछाप, रस्नालु–८ की २३ वर्षीया सञ्चिता पाख्रिन (तामाङ) को कोठामा बाहिरबाट चाबी लगाएको अवस्थामा सडेको शव गत बैशाख ८ गते फेला परेको थियो।

अभियुक्त प्रशान्त र मृतक सञ्चिताबीच करीव २ वर्षदेखि प्रेम सम्बन्ध रहेको र २०७४ असारमा विवाह गर्ने सल्लाह भएको परिवार स्रोतले जानकारी दिएको छ। सञ्चिताको पेटमा रहेको बच्चा प्रशान्तले राख्न चाहेको तर सञ्चिताले फाली दिएपछि आपसी विवाद हुँदा प्रशान्तले उनको ज्यान लिएको प्रहरी बयानमा उल्लेख छ। 

गत बैशाख ४ गते सलले घाँटी कसेर सञ्चिताको हत्या गरी कोठामा बाहिरबाट ताला लगाई फरार भएको अनुसन्धानको क्रममा खुल्न आएको प्रहरीले जनाएको छ।

अनुसन्धान पश्चात अभियुक्त प्रशान्तलाई दोलखा प्रहरीको सहयोगमा महाशाखा प्रहरीले पक्राउ गरी थप कानुनी कारवाहीको लागि महानगरीय प्रहरी वृत्त गौशाला पठाएको जनाएको छ। (प्रयुक्त तस्बिर प्रतिकात्मक हो)
