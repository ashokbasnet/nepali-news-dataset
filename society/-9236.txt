बाँकेमा भुमिसुधार कार्यालयका कर्मचारी घुससहित पक्राउ

बाँके ।  बाँकेमा भुमिसुधार कार्यालयका एक कर्मचारी सेवाग्राहीबाट घुस लिदै गर्दा रंगेहात पक्राउ परेका छन् ।अख्तियार दुरुपयोग अनुसन्धान आयोग क्षेत्रीय कार्यालय सुर्खेतको सम्पर्क कार्यालय कोहलपुरबाट खटिएको टोलीले कार्यालयका नायव सुब्बा शैलेन्द्र कुमार कर्णलाई सेवाग्राहीबाट घुस लिँदै गरेको अबस्थामा पक्राउ गरेको हो ।

सेवाग्राहीबाट २० हजार रुपैयाँ घुस लिँदै गरेको अबस्थामा कर्णलाई भूमि सुधार कार्यालय परिसरबाटै रंगेहात पक्राउ गरी थप अनुसन्धान भइरहेको अख्तियारको सम्पर्क कार्यालय कोहलपुरले जनाएको छ । 

मोही जग्गा बाँडफाँड गर्नका लागि पैसा चाहिन्छ भन्दै कर्मचारीहरुले विभिन्न बहानामा घुस माग्ने गरेको सेवाग्राहीहरुको गुनासो बढ्दै गएपछि कार्यालयमा अख्तियारले निगरानी बढाएको थियो ।

गत सोमबार राती पनि नेपालगन्जको एक रेष्टुरेन्टमा सेवाग्राहीसँग ४ लाख ९८ हजार घुस लिंदै गरेको अवस्थामा मालपोत कार्यालय बाँकेमा कार्यरत खरिदार नर बहादुर सारुमगर र लेखापढी व्यवसायी सर्जु थापा पक्राउ परेको अख्तियार सम्पर्क कार्यालय कोहलपुरले जनाएको छ ।
