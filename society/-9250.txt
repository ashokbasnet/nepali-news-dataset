मुलुकलाई समृद्ध बनाउन ऐतिहासिक कदम चाल्ने अर्थ मन्त्रीको भनाइ

काठमाडौं। नवनियुक्त अर्थमन्त्री ज्ञानेन्द्रबहादुर कार्कीले मुलुकलाई समृद्ध बनाउन ऐतिहासिक कदम चाल्ने प्रतिवद्धता व्यक्त गरेका छन्। अर्थमन्त्री कार्कीले सरकारको मुख्य प्राथमिकता मुलुकलाई स्थायित्व दिने र आर्थिक समृद्धिको दिशामा अग्रसर गराउने रहेकाले सोही कार्यलाई सफल बनाउन आफूले सक्दो प्रयास गर्ने उनले जनाए।

अर्थमन्त्री भएलगत्तै सिंहदरबारस्थित अर्थ मन्त्रालय पुगेर पदभार ग्रहण गरेका उनले संचारकर्मीमाझ संक्षिप्त प्रतिक्रिया दिँदै आर्थिक समृद्धिका लागि स्थानीय स्रोत र साधनको उचित परिचालन गर्ने योजना  सुनाए। मन्त्री कार्कीले आफूले मुलुकमा लगानी मैत्री वातावरण पनि विशेष जोड दिने उल्लेख गरे।

मन्त्री कार्कीले पुरक बजेट ल्याउने विषयमा आफूले विस्तृत छलफल गरेर मात्रै निर्णय लिने पनि उल्लेख गरे। नवनियुक्त अर्थमन्त्री कार्कीलाई अर्थ मन्त्रालयका सचिव शान्तराज सुवेदीसहितका उच्च अधिकारीहरुले स्वागत गरेका थिए ।
