आज वरिष्ठ संगीतकार अम्बर गुरुङको 'स्मृति दिवश' 

काठमाडौँ । वरिष्ठ संगीतकार अम्बर गुरुङको निधन भएको आज एक वर्ष पुरा भएको छ। 

१९९४ साल फागुन १४ गते दार्जिलिङमा जन्मिएका गुरुङको आजकै दिन अर्थात जेठ  २५ गते उपचारका क्रममा काठमाडौँमा निधन भएको थियो। 

राष्ट्रिय गानका संगीतकार समेत रहेका गुरुङले ९ सय ९४ गीतमा संगीत दिएका थिए। २०१८ सालमा नौलाख तारा उदाय बोलको राष्ट्रभावले ओतप्रोत गीत आफ्नै संगीतमा गाएर गायन यात्रा सुरु गरेका गुरुङको सांगीतिक क्षेत्रमा निकै ठूलो योगदान रहेको छ। 

यो गीतलाई भारतविरोधी भन्दै अल इण्डिया रेडियोले समेत प्रतिबन्ध लगाएको थियो। गुरुङ २०१२ सालमा दार्जिलिङबाट नेपाल आएर नेपाली गीत संगीतमा स्थापित बनेका थिए।
