बाल विकास सम्बन्धि सम्मेलन सुरु 

काठमाडौं। नेपालमा ‘बाल स्वास्थ्य र विकास’सम्बन्धि अन्तर्राष्ट्रिय सम्मेलन सुरु भएको छ।  बाल स्वास्थ्य र विकासका क्षेत्रका देखिएका समस्या समाधान गर्ने उद्देश्यका साथ ललितपुरमा बिहीबारदेखि ‘बाल स्वास्थ्य तथा विकास’ सम्बन्धि अन्तर्राष्ट्रिय सम्मेलन सुरु भएको हो।

सम्मेलनमा बोल्दै अनुसन्धानकर्ताहरुले बाल स्वास्थ्य र विकास आजको मु्ख्य चुनौती भएको बताएका छन्। उनीहरुले षोषणको अभावमा बालबालिकाहरुले जोखिमपूर्ण जीवनयापन गर्नु परेको उल्लेख गर्दै त्यसलाई न्युनिकरण गर्दै लैजान सम्बन्धित राष्ट्रहरुले विशेष कार्यक्रम संचालन गर्नुपर्ने आवश्यक्ता औंल्याए।

सम्मेलनमा नेपाल, भारत, अमेरिका, बंगलादेश, बेलायत, दक्षिण अफ्रिका लगायतका देशका अनुसन्धानकर्ता सहभागी भएका छन्। शुक्रबारसम्म चल्ने सम्मेलनले विश्वमै बाल विकासमा देखिएको समस्या र समाधानका उपायहरुबारे खोजी गर्ने विश्वास गरिएको छ ।

बाल विकासको क्षेत्रमा संलग्न विश्वका विभिन्न शैक्षिक संस्थाहरुको अग्रसरतामा सम्मेलन आयोजना गरिएको हो। नेपालमा पनि बालबालिकाहरुको वृद्धि र विकासमा समस्या देखिएपनि त्यसलाई न्यूनिकरण गर्न सरकार गम्भिर भएर लागि नपरेको विभिन्न अध्ययण प्रतिवेदनले देखाएको छ।
