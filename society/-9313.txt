बर्दियामा दाजु-भाईको एउटै पदमा भिडन्त, आमालाई धर्मसंकट

डवल महतारा
बर्दिया  । दोश्रो चरणको निर्वाचनका लागि बर्दियामा दुई दाजुभाई एउटै पदमा उम्मेदवार बनेका छन् ।  गुलरिया नगरपालिका वडा नं. –२ को वडा अध्यक्षका लागि दाजु कृष्ण अधिकारी नेपाली काँग्रेसबाट र भाइ टंकप्रसाद अधिकारी नेकपा (एमाले)बाट उम्मेदवार बनेका हुन् ।

आमालाई धर्मसंकट
चुनावको मिति नजिकिएपछि  दुबै दाजुभाइले आ–आफ्नो पक्षमा जनमत जुटाउनका लागि चुनावी अभियान तिब्र पारेका छन् । एउटै पदमा दुई दाजुभाइ उम्मेदवार बनेपछि जन्म दिने आमालाई भने धर्मसंकट सुरु भएको छ ।

८७ वर्षीया आमा सन्तु अधिकारीले दुबै छोरालाई फरक–फरक पार्टीले विश्वास गरेर चुनावमा वडा नं. –२ को वडा अध्यक्ष पदको उम्मेदवार बनाएकाले एकातिर खुसी लागेपनि अर्कोतिर भोट कसलाई दिने भन्ने कुराको चिन्ता परेको बताएकी छन् ।

यस कुराले जन्म दिने आमा मात्र होइन घरपरिवार, छिमेकी र इष्टमित्रहरुसमेतलाई भोट कसलाई दिने भन्नेमा अन्यौल उत्पन्न भएको छ । पार्टी सिद्धान्त फरक–फरक भएकाले एउटै पदमा उम्मेदवार बने पनि घरपरिवारको सम्बन्धमा कुनै असर नपरेको दुबै दाजुभाइको भनाई छ ।

कार्यक्रममा राजनीतिक सिद्धान्त अनुसार एकले अर्काको पार्टीको खण्डन गरेपनि घरमा गएपछि घरायसी ब्यबहारकै कुरा हुने गरेको उनीहरु बताउँछन् । एकआपसमा राजनीतिक प्रतिशोध नभएको बताउने दुबै दाजुभाइको चुनाव जित्नेमा भने आ–आफ्नै दाबी छ ।
