विष्फोटक पदार्थसहित दुई जना पक्राउ

रौतहट। रौतहट प्रहरीले बुधबार  बिष्फोटक पदार्थ सहित २ जनालाई पक्राउ गरेको छ।  मधेसमा स्थानीय चुनाव नजिकिँदै गर्दा बुधबार राति आठ बजे बिशेष सुराकीको आधारमा इलाका प्रहरी कार्यालय चन्द्रनिगाहपुरबाटमा खटिएको प्रहरी टोलीले चन्द्रपुर न.पा. ४ स्थित पूर्व पश्चिम राजमार्गको छेउमा रहेको न्यु सुदर्शन होटेल एण्ड लजबाट २ जना बिष्फोटक पदार्थ सहित गरेको हो। 

पक्राउ परेका दुवैजना नेत्रविक्रम चन्द विप्लव नेतृत्वको नेपाल कम्युनिष्ट पार्टीका कार्यकर्ता भएको प्रहरीको आशंका गरेको छ। बिष्फोटक पदार्थमा पक्राउ पर्नेमा झापाको धर्मपुर– ६ का ३२ वर्षीय दिलिप थापा र सोही ठाउँकै ३५ वर्षीय तारा थापा रहेका छन्।

पक्राउ परेका दुवै जनासँग ३० वटा जिलेटिन, २२ वटा डिटोनेटर, सेफटी फ्युज ४ फिट तिन इन्चको एक थान, एक फिट दुई इन्चको २ थान, २० इन्चको दुई थान, मोबाइल ४ थान र ग ३ प ३९११ नम्बरको यामाहा मोटरसाईकल सहित फेलापरेकोले २ जनालाई पक्राउ गरिएको जिल्ला प्रहरी कार्यालय रौतहटका प्रमुख एसपी यज्ञविनोद पोख्रेलले बताए।

पक्राउ परेको दिलीप थापासँग २०७३ असोज १६ को मितिमा सूचना विभागबाट रातो खबर साप्ताहिकको पे्रस पास समेत फेला परेको छ। 
सो बिष्फोटक पदार्थ सहित पक्राउ परेका दुई जना बारे थप अनुसन्धान कार्य भईरहेको जिल्ला प्रहरी कार्यालय रौतहटका प्रमुख पोखरेलले बताए।
