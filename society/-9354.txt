मदिराले मातेका शिक्षकद्वारा महासंघ अध्यक्ष र रेडियोमाथि आक्रमण

बर्दिया। नेपाल पत्रकार महासंघ हुम्ला शाखाका अध्यक्ष अर्जुन बोहोरामाथि शिक्षकको एक टोलीले रेडियो कार्यकक्षभित्रै पसेर निर्घात कुटपिट गरेको छ। सामुदायिक रेडियो कर्णाली आवाजमा बिहीबार राति दश बजेतिर काम गरिरहेको अबस्थामा एक्कासी कार्यकक्षभित्र पसेर मदिरा सेवन गरेका शिक्षकको टोलीले कुटपिट गरेको हो।

मानसरोवर उच्च माध्यामिक विद्यालयमा कार्यरत शिक्षक नेत्रबहादर शाहीलगायतको टोलीले फलामको छडले हान्दा रेडियो कर्णाली आवाजका मुख्य प्राविधिकसमेत रहेका बोहोराको टाउकोमा चोट लागेको छ ।

शिक्षक शाहीसहित पाल्जोर लामा, रेशमराज रोकाया, नर बोहरा र हिर बोहराको टोलीले  रेडियो कार्यकक्षमासमेत तोडफोड गरी क्षति पुर्याएको रेडियो कर्णाली आवाजे जनाएको छ। मदिरा सेवन गरी आएका शिक्षकहरुले समाचार कक्षमा रहेको कम्प्युटर प्रिन्टर, टेलिफोन सेट, ल्याप्टप, हिटर तोडफोड गरी क्षति पुर्याएको प्राविधिक बोहोराले बताएका छन्।

एसएलसी मिरर कक्षाको ट्युसन खर्च बाफतको रकम नदिएको निउँमा शिक्षक अमर बहादुर शाहीको नेतृत्वमा आएको टोलीले रेडियोमा तोडफोड गरेको उनको भनाइ छ । शिक्षक शाहीले रेडियोबाट ट्युशन कक्षा संचालन गरेका थिए।

‘उक्त रकम शिक्षक गणेशराज गिरीलाई  बिहीबार मात्रै भुक्तानी दिएको र शिक्षक शाहीले यो भन्दा पहिला नै लगिसकेको जनाइएको छ। रेडियो कार्यकक्षमा पसेर तोडफोडमा उत्रिएका शिक्षकहरुलाई यसो नगर्नुहोस् बसेर छलफल गरौंला भन्दा उल्टै आफूमाथि आक्रमण गरेको पत्रकार बोहोराले बताए ।

उक्त घटनामा संलग्न शिक्षकहरुको टोलीलाई नियन्त्रणमा लिई अनुसन्धान सुरु गरिएको जिल्ला प्रहरी कार्यलय हुम्लाले जनाएको छ । रेडियो र पत्रकार महासंघको अध्यक्षमाथि आक्रमण गर्ने शिक्षकहरुको टोलीमाथि कडा कारबाही गरिनु पर्ने पत्रकार र मानवअधिकारवादी संगठनले बताएका छन् ।
