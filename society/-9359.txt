दार्जिलिङमा बढ्यो तनाव, बंगाली भाषा अनिवार्य गरेपछि मूख्यमन्त्रीको पुत्लादहन

काठमाण्डौं । भारतको पश्चिम बंगाल सरकारले भाषासम्बन्धी विवादित निर्णय गरेपछि दार्जिलिङमा तनाव बढ्न थालेको छ । राज्य सरकारले सबै बिद्यालयमा बंगला भाषा अनिवार्य गरेपछि नेपालीभाषी दार्जिलिङका नागरिक आन्दोलनमा उत्रिएका हुन् ।

पश्चिम बंगालको राज्य सरकारले दुई साताअघि राज्यका सबै स्कुलमा बंगला भाषाको पढाइ अनिवार्य रुपमा गर्नुपर्ने बाध्यकारी नियम घोषणा गरेपछि त्यहाँ आन्दोलन चर्किन थालेको हो ।

बिहिबार मात्र पनि राज्य सरकारको क्याबिनेट मिटिङ चलिरहँदा गोर्खा जनमुक्ति मोर्चाका कार्यकर्ताले प्रदर्शन र नाराबाजी गरेपछि दार्जिलिङमा तनाव भइरहेको बताइएको छ । पश्चिम बंगालकी मुख्यमन्त्री ममता वेनर्जीविरुद्ध चर्को नारावाजी भएको थियो । क्याबिनेट मिटिङ चलिरहेकै बेला नाराबाजी भएपछि सुरक्षकर्मी र प्रदर्शनकारीबिच झडपसमेत भएको थियो । झडपका क्रममा केही प्रहरी तथा प्रदर्शनकारी घाइते भएका छन् ।

प्रहरीले बल प्रयोग गरेको भन्दै आक्रोशित बनेका प्रदर्शनकारीले सरकारी गाडीमा आगजनी तथा तोडफोड गरेका थिए । सुरक्षाकर्मीले ज्यादती गरेको भन्दै प्रदर्शनकारीले मुख्यमन्त्री वेनर्जीको पुत्ला दहन गरेका छन् ।

आफूहरु हेपिएको भन्दै दार्जिलिङसहित कालिम्पोङ, मिरिक खरसाङमा पनि व्यवसायीहरुले व्यवसाय नै ठप्प पारेका छन् भने सवारी साधन चल्न दिएका छैनन् ।

१० लाख नेपाली भाषी रहेको दार्जिलिङमा बंगला भाषा प्रयोग गर्नुपर्ने बाध्यात्मक स्थितिप्रति स्थानीयले गम्भिर चिन्ता व्यक्त गर्न थालेका छन् । दार्जिलिङलाई छुट्टै गोर्खाल्यान्ड राज्यको माग गर्दै पटक पटक प्रदर्शन हुने गरेका छ ।
