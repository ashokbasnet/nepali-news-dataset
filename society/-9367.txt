 कैलालीमा छ सय ८९ जना प्रतिनिधि निर्वाचित हुँदै

धनगढी, । आसन्न स्थानीय तहको निर्वाचनमा कैलाली जिल्लावाट ६८९ जना प्रतिनिधि निर्वाचित हुन लागेका छन् । क्षेत्रीय निर्वाचन कार्यालय धनगढीका अनुसार, १३ स्थानीय तह रहेको कैलालीमा सबैभन्दा बढी धनगढी उपमहानगरपालिकाबाट १०० प्रतिनिधि निर्वाचित हुन लागेका हुन् । 

यसैगरी टिकापुर नगरपालिका र भजनी नगरपालिकाबाट ५०-५०, लम्कीचुहा नगरपालिकाबाट ५५, गोदावरी नगरबाट ६५, गौरीगङ्गा नगरबाट ६० र घोडाघोडी नगरपालिकाबाट ६५ जना प्रतिनिधि निर्वाचित हुनलागेका छन् । 

त्यस्तै कैलारी र जानकी गाउँपालिकाबाट ४९-४९ जना, चुरे र बर्दगोरिया गाउँपालिकाबाट ३४-३४ जना, जोशीपुर र मोहन्याल गाउँपालिकाबाट ३९-३९ जना जनप्रतिनिधि निर्वाचित हुन लागेका छन् । 

प्रत्येक नगरपालिका र गाउँपालिबाट एक÷एक जना प्रमुख तथा उपप्रमुख, प्रत्येक वडाबाट एक वडा अध्यक्ष र कम्तीमा दुई महिला सदस्यसहित पाँचजना सदस्य निर्वाचित हुन लागेकोमा निर्वाचन पश्चात हुने गाउँ सभा र नगर सभाले थप जनप्रतिनिधि चुन्नुपर्ने व्यवस्था रहेको छ। 

यो निर्वाचनमा पहिलो पटक ठूलो सङ्ख्यामा महिला जनप्रतिनिधि निर्वाचित हुन लागेका छन् । कैलालीमा कुल मतदाता सङ्ख्या चार लाख तीन हजार २८० रहेकोमा पुरुषको भन्दा महिला मतदाता सङ्ख्या सात हजार ४९९ बढी छ । 

कैलालीको धनगढी उपमहानगरमा ७६ हजार ४३०, टिकापुर नगरपालिकामा ३९ हजार १९२, भजनी नगरपालिकामा २६ हजार ९५२, लम्कीचुहा नगरपालिकामा ३९ हजार २३५, गोदावरी नगरमा ४१ हजार ८२९ र घोडाघोडी नगरपालिकामा ३९ हजार ६८१ मतदाता छन् । 

यस्तै कैलारी गाउँपालिकामा २९ हजार ९९६, चुरे गाउँपालिकामा नौ हजार ७४६, जानकी गाउँपालिकामा २७ हजार ४५८, जोशीपुर गाउँपालिकामा १९ हजार ३६५ बर्दगोरिया गाउँपालिकामा १५ हजार ७०० र माहन्याल गाउँपालिकामा नौ हजार २१७ मतदाता छन् । 

तेस्रोलिङ्गी मतदाता

कैलालीको भजनी र लम्की चुहा नगरपालिकामा एक-एक, धनगढी उपमहानगरमा तीन र कैलारी गाउँपालिकामा दुईसमेत जम्मा सातजना तेस्रोलिङ्गी मतदाता रहेका छन् । 

मतदान स्थल

असार १४ गते हुने दोश्रो चरणको स्थानीय तहको निर्वाचनका लागि कैलालीमा २३१ मतदानस्थल र ४९० मतदान केन्द्र स्थापना गरिएको छ । यीमध्ये धनगढी उपमहानगरमा ३३, टिकापुर नपा १६, भजनी र लम्कीचुहा नपामा १८-१८, गोदावरी नपामा २२ तथा घोडाघोडी र गौरीगङ्गामा नपामा १७-१७ मतदानस्थलको व्यवस्था गरिएको छ । 

यस्तै कैलारी र जानकी गाउँपालिकामा २०-२०, चुरे र जोशीपुर गाउँपालिकामा १३-१३, मोहन्याल गाउँपालिकामा १४ र बर्दगोरियामा १० मतदानस्थलको व्यवस्था गरिएको छ ।
