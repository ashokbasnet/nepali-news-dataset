कोठा फोरेर चोर भित्र पस्यो, देख्नेले प्रहरीमा फोन हाने, त्यसपछि...?

काठमाडौं। चोरी गर्न कोठा फोरेर चोर भित्र पसेको देखेपछि प्रत्यक्षदर्शीले प्रहरीमा खबर गरे। केहीबेरमै प्रहरी चोरी भैरहेको घर छेउ पुग्यो। सुँइको पाएपछि चोर भाग्यो। प्रहरी पछि लागेर चोर मात्रै समातेन्, उसले चोरेका सुनका गहनासमेत वरामद गर्यो।

घटना काठमाडौं महानगरपालिका–१६ गंगाहलको हो। गुम्वु छिरिङ तामाङको घरमा डेरा गरी बस्ने विवेक चौलागाई र घरधनीका छोरा विकास तामाङको कोठामा शुक्रबार कोही नभएको अवस्थामा चोरी भएको हो। काठमाडौं–२६ नयाँ बसपार्क बस्ने सुनसरी भानुचोकका २४ वर्षीय आशिष श्रेष्ठ चोरी अभियोगमा रंगेहात पक्राउ परेका छन्।

कोठा फोरेर चोरी हुँदै गरेको खबर स्थानीयले महानगरीय प्रहरी वृत्त बालाजुमा दिए। तत्काल खटी गएको प्रहरीले चोर पनि समात्यो र सुनको टप १ जोर, सुनको रिङ १ थान, सुनको औंठी २ थान गरी जम्मा २ तोला सुन पनि चोरबाट वरामद गर्यो।

यसैगरी काठमाडौं महानगरपालिका–५ भत्केको पुलस्थित केशलक्ष्मी प्रजापतीको घरमा होटल व्यवसाय गरी बस्ने रामेछापका मानबहादुर दर्लामीको कोठाको ताला फोडेर दराजमा रहेको नगद ६ लाख रुपैयाँ शुक्रबार चोरी भएको छ। चोरहरुको खोजी कार्य भइरहेको प्रहरीले जनाएको छ।
