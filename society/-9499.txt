बर्षा सुरुभएसंगै बर्दियाका बिपन्न समुदायमा चिन्ता सुरु

जेठ २८ । बर्षातको सिजन सुरु भएसंगै बर्दियाका सर्वसाधारणहरु चिन्तित भएका छन् । बर्षातको समयमा बाढी र डुबानको संभावना हुने भएकाले गरिब, बिपन्न तथा सुकुम्बासी बस्तीहरुका बासिन्दाहरु चिन्तित भएका हुन् ।

मुख्यगरी बबई नदी आसपास र खुल्ला क्षेत्रमा बसोबास गर्ने बासिन्दाहरुमा यस्तो समस्या उत्पन्न भएको हो । बर्षातका कारण खर तथा टायलले छाएका घरहरु चुहिने भएकाले चिन्ता सुरु भएको गरिब समुदायका बासिन्दाको भनाई छ ।

पानी पर्ने बित्तिकै घरको छानो चुहिने भएकाले बर्षातको सिजन सुरु भएसंगै मनमा चिन्ता उत्पन्न भएको बर्दियाका संगम विकले बताए । उनले भने –‘हाम्रो गाउँमा बाढी र डुबानको समस्या हुने भएकाले बर्षातको सिजन सुरुभएसंगै चिन्ता सुरु भएको हो ।’

हावाहुरी र बर्षात गरिब बिपन्न समुदायका लागि शत्रु नै बनेका छन् । हावाहुरीले घरको छाना उडाउने र पानीले घर चुहिने तथा डुबानमा पार्ने भएकाले आफ्ना लागि सबैभन्दा ठूला शत्रु भएको विक बताउँछन् । उनी भन्छन् –‘यी शत्रुहरुबाट मुक्ति पाउने दिन कहिले आउला’ पानी पर्दा एकातिर कृषकहरु खुसी भएपनि अर्कातिर बाढी र डुबानको चिन्ता पनि उत्तिकै हुने गरेको बर्दिया गुलरिया –२ का किसान धनबहादुर चौधरीले बताए । ‘खेतबारीमा धान रोप्न बर्षात नभई हुँदैन’ उनले भने –‘खरको छानो छ पानी परे पनि सुख छैन ।’ आँधी, हुरी र बर्षातका बेलामा रातभरि सुत्न नपाएको उनको गुनासो छ ।

अरुभन्दा फुस तथा खरले छाएको घरमा बस्ने समुदायका मानिसलाई यस्को चिन्ता बढि छ । पानी पर्दा धान रोपाइँका लागि खुसी हुने किसानहरु बाढी र डुबानमा उत्तिकै चिन्तित हुने गरेका छन् । केहिदिन अघि आएको हावाहुरीले बर्दियाका विभिन्न स्थानमा झण्डै तीन सय घर प्रभावित भएका थिए । कसैका छाना उडायो भने कसैका बार र दिवाल भत्किए ।

हावाहुरीले घर उडाएका सर्वसाधारणहरु पानी पर्दा बडो मुस्किलले रात काटेका थिए । २०७१ साल साउन अन्तिम साता गएको बाढीबाट पनि बर्दियामा ३५ सय बढि घरहरु पूर्ण रुपमा क्षति भएका थिए । पूर्ण क्षतिमा परेर घरबारबिहिन भएका बाढीपीडितहरु अझै अभाव र समस्या झेलिरहेका छन् ।
घाम लागेको दिन ढुक्कसंग रात काटेपनि पानी परेको दिन के समस्या आइलाग्ने हो भन्ने कुराको कुनै ठेगान नभएको अर्का किसान धनसिंह टमटा बताउँछन् । ‘यस्तो समस्याका बेला एउटा सानो पक्की घर भइदिए हुन्थ्यो भन्ने लाग्छ’ उनी भन्छन् –‘तर के गर्नु जति सोचेर पनि पुग्ने अबस्था छैन ।’

बर्षातको सिजनमा हावाहुरी, आँधी, चट्याङ र बाढी डुबान समस्याको उच्च जोखिम हुन्छ । त्यस्तो जोखिममा सबैभन्दा बढि बिपन्न समुदायका मानिसहरु नै पर्ने गरेका छन् । उनीहरुले बिपन्न समुदायलाई आर्थिक रुपमा आत्मनिर्भर गराउने कार्यक्रम ल्याउन सरकारसंग आग्रह गरेका छन् ।  

संधैभरि चिन्तामा रहिरहने हो भने यी समुदाय र यस्ता ठाउँको विकास र प्रगति कहिले गर्ने ? उनीहरुको प्रश्न छ । ‘बर्षातको सिजन सुरु भएसंगै चिन्ता होइन खुसी हुने क्षणका लागि पर्खिबसेका छौं’ बिपन्न समुदाय भन्छन् –‘हामीलाई यस्ता समस्याबाट मुक्त गराउनका लागि सरकारले राहत, अनुदान, सेवासुविधा र अवसर प्रदान गर्न सकोस् ।’
