अनाथ, असहाय बालबालिकालाई सहयोग गर्न एमएडी समूहले राजधानीमा चिया बेच्न थाल्यो 

लमजुङ। अनाथ अपांग तथा बेसहारा बनेका बालबालिकाको सहयोगको लागि मेक अ डिफ्रेन्स एमएडी समूह जुटेको छ । लमजुङ जिल्लामा रहेका अपांग तथा पिडित बालबालिकाको दयनीय अवस्थालाई सुधार गर्न आर्थिक संकलन गर्नको लागि एमएडी समूहले काठमाण्डौंका विभिन्न क्षेत्रमा चिया बेच्न थालेको छ ।

कान सुन्न नसक्ने तथा सुस्त मनस्थितिका बालबालिकालाई आफ्नै घरमा अत्यन्त नाजुक अवस्था भेटेपछि लमजुङको सुन्दरबजार नगरपालिका भोटेओडारस्थित भक्ति नमूना उच्च माविका शिक्षकहरुले ती बालबालिकाको उद्दार गरेका थिए । 


मेक अ डिफ्रेन्स समूहले त्यहाँको स्थलगत अवलोकन गरेपछि पिडित बालबालिकाको जीवन सहज बनाई आधुनिक प्रविधियुक्त पठनपाठनको समेत व्यवस्था मिलाउन आर्थिक संकलनमा जुटेको छ । चिया बेचेर तथा अन्य माध्यमबाट प्राप्त भएको रकम अपांग तथा सुस्त मनस्थितिका बालबालिकाको स्वास्थ्य परिक्षण पनि गर्ने एमएडी समूहले बताएको छ ।

समूहले आइतबार तिनै बालबालिकाको सहयोगको लागि काठमाण्डौंको न्यूरोड तथा पशुपतिमा चिया बेचेको जनाएको छ । असार २ गतेसम्म सोचेजति आर्थिक संकलन गर्न सके असार ४ गते आवश्यक सामग्री लिएर लमजुङ जाने एमएडी समूहले बताएको छ ।
