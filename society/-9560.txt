उम्मेदवारहरु भन्छन् –उम्मेदवारी पक्का गरिहालौं, त्यसपछि देखिजाएगा

बाँके । स्थानीय तहको दोश्रो चरणको निर्वाचनका लागि उम्मेदवारी दर्ता गर्ने चार दिन मात्र बाँकी रहँदा उम्मेदवारहरुलाई प्रस्तावक र समर्थक जुटाउन चटारो परेको छ ।

आफ्नो भरपर्दो, बिश्वसनीय र बैचारिक रुपले परिपक्व मानिस चाहिने भएकाले उम्मेदवारहरु यसको खोजीमा जुटेका छन् । कतिपय उम्मेदवारलाई आफूनो प्रस्तावक र समर्थक राखेका ब्यक्ति नै कहिलेकतै अन्य पार्टीबाट किनिने त होइनन् भन्ने चिन्तासमेत सुरु भएको छ ।

उम्मेदवारी दर्ता गरिसकेपछि कतिपय ठाउँमा पंैशाको प्रलोभनमा परेर प्रस्ताव र समर्थन फिर्ता लिएका उदाहरणहरु पनि प्रशस्त छन् । निर्वाचनको समयमा यसो नहोस् भन्ने उद्देश्यले उम्मेदवारहरुलाई प्रस्तावक र समर्थकको लागि कसलाई छान्ने भन्ने कुराको सकस परेको छ ।

आफ्नो घरपरिवारमा भन्दा बाहिरको मान्छेलाई राख्दा राजनीतिक प्रभावको रुपले उम्मेदवारलाई फाइदा पुग्ने भएकाले आफूलाई पूर्ण रुपमा सहयोग गर्ने मानिसको खोजीमा जुटेको पाइएको छ । कतै आफन्त भएपनि फरक पार्टीको, कतै आफ्नै पार्टीको भएपनि पूर्ण रुपमा विश्वास गर्न नसकिएको, कतै भोटलिष्टमा नाम नभएको र कतै तमाम हुँदाहुँदै पनि कसलाई राख्ने भन्ने एकिन गर्न नसकिएको अवस्था छ ।

निर्वाचन आयोगमा दर्ता गरिएको उम्मेदवारी दिगो बनाउनका लागि प्रस्तावक र समर्थकको हातमा भएकाले पनि यस्तो अबस्थामा थुप्रै आर्थिक चलखेल हुने गरेको पाइन्छ । यसबाट रोक्न र आफ्नो चुनावी यात्रा सफल बनाउन उम्मेदवारहरुलाई कम चुनौति छैन । बर्दियाका एक उम्मेदवारले भने –‘प्रस्तावक र समर्थक बनाउन पनि एक किसिमको हारजीत नै रहेछ ।’

चारवटा प्रदेशमा दोश्रो चरणको निर्वाचन हुन गइरहेको छ । १, २, ५ र ७ नम्बर प्रदेशको  ४३ जिल्लाका ४ सय ३१ वटा स्थानीय तहका उम्मेदवार अहिले यस काममा लागि परेका छन् । १२ उपमहानगर, १ सय ५६ नगर र २ सय ९३ गाउँपालिकाका सबै उम्मेदवारहरुलाई यतिबेला प्रस्तावक र समर्थक जुटाउन चटारो परेको हो ।

पार्टीबाट उठेका उम्मेदवारहरुलाई पार्टीप्रति प्रतिबद्ध र आफूलाई पूर्ण रुपले सहयोग गर्ने तथा स्वतन्त्रबाट उठ्ने उम्मेदवारका लागि सोही उम्मेदवारप्रति प्रतिबद्ध र सहयोगी समर्थक र प्रस्तावकहरु नै उनीहरुका रोजाइका पात्र हुन सक्छन् । उम्मेदवारका लागि यो बिषय पनि अति विशिष्ठ र महत्वपूर्ण कुरा भएको स्थानीय करणसिंह बस्नेत बताउँछन् । उनले भने –‘उम्मेदवारी दर्ता फिर्ता लिने समय नजान्जेलसम्म उम्मेदवारलाई ढुकचुक नै हुन्छ ।’

दोश्रो चरणको निर्वाचनको उम्मेदवारी दर्ताको समय नजिकिएपछि उम्मेदवारहरुलाई पार्टीको तर्फबाट दिएको टिकट तथा अन्य प्रोफाय मिलाउन पनि उत्तिको हतार परेको छ । अधिकांश ठाउँमा उम्मेदवारहरुलाई यस कामको हतारले गर्दा प्रचारप्रसारको कामसमेत ओझेलमा परेको बताएका छन् । उम्मेदवारहरु भन्छन् –‘पहिले उम्मेदवारी पक्का गरिहालौं, त्यसपछि देखिजाएका ।’
