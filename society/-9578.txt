बर्दियामा नयाँ शक्ति–फोरमद्वारा उम्मेदवारको टुंगो

बर्दिया । नयाँ शक्ति र संघीय समाजवादी फोरमले बर्दियाका सबै स्थानीय तहमा आफ्ना उम्मेदवारहरुको टुंगो लगाएका छन् । दुबै पार्टीले संयुक्त रुपमा बर्दियाको ६ नगरपालिका र २ गाउँपालिका गरी आठ वटै स्थानीय तहमा उम्मेदवारको टुंगो लगाएका छन् । 

नयाँ शक्ति र फोरमले मधुवन नगरपालिकाको मेयरमा पूर्व सांसद चिरञ्जिवीराम थारु, उपमेयरमा शर्मीला चौधरी, बारबर्दियामा मेयरका लागि दामोदर डोटेल तथा  उपमेयरका लागि चिन्की थारुलाई उम्मेदवार बनाएका छन् ।

बाँसगढी नगरपालिकामा बिपीन पौडेललाई मेयरमा र दानकुरमारी थारु केसीलाई उपमेयरमा अगाडि सारेका छन् । अन्य दलसंग तालममेल गर्ने गरी गुलरियामा अनुप यादव र राजापुर नगरपालिकामा नयनसिंह खत्रीलाई मेयर पदमा मात्र अगाडि सारिएको बताइएको छ ।

गेरुवा र बढैया ताल गाउँपालिकामा भने वडा अध्यक्ष र वडा सदस्यमा मात्र आफना उम्मेदवाहरुलाई अगाडि सारेर चुनाव लड्ने बताएका छन् । उम्मेदवारहरुको टुंगो लागेसँगै जिल्लामा चुनावी अभियानलाई तीव्र बनाउन संघीय समाजवादी फोरमका जिल्ला संयोजक कृष्ण यादवको संयोजकत्वमा निर्वाचन परिचालन समिति गठन गरिएको छ ।

दोस्रो चरणको स्थानीय तह निर्वाचनको मिति नजिकिएपछि दुबै पार्टीले संयुक्त रुपमा चुनावी अभियानलाई तीव्र पारेको नयाँ शक्तिका जिल्ला संयोजक केशव पौडेलले जानकारी दिए ।
