श्रीमानको हत्यापछि श्रीमती साङमाया तामाङ न्याय खोज्दै काठमाडौँमा 

काठमाडौँ । दोलखा जुँगूमा हत्या गरिएका कुलबहादुर तामाङ परिवार न्यायको खोजी गर्दै काठमाडौं आईपुगेका छन् । 
कुलबहादुरको हत्यामा संलग्न अभियुक्तहरु साधारण तारेकमा रिहा भएपछि पीडित परिवार न्यायको खोजी गर्दै राजधानी काठमाडौं आईपुगेका हुन् ।

कुलबहादुरकी पत्नी साङमाया तामाङले जिल्ला अदालतले हत्यामा संलग्नहरुलाई रिहा गरेपछि आफूहरु न्यायको खोजी गर्दै बाध्य भएर काठमाडौं आउनु परेको बताइन् । मंगलबार काठमाडौंमा संचारकर्मीमाझ उनले न्याय नपाए आफूहरु सामूहिक आत्माहत्या गर्न बाध्य हुने उल्लेख गरिन् ।

छोरा अशोक र छोरी संगितालाई साथमा लिएर काठमाडौं आएकी उनले गहभरी आँशु पार्दैै न्याय नपाए बाँच्ने कुनै आधार नभएको उल्लेख गरिन् । साङमायाले आफ्नो पतिलाई हत्या गर्ने हत्यारालाई छोडेपछि आफूलाई न्याय मरेको अनुभूति भएको पनि स्पष्ट पारिन् । उनले न्यायको खोजी गरिदिन पटक–पटक संचारकर्मीसँग आग्रह गरिन् ।

कुलबहादुरका बुबा गोरे तामाङले माओवादी नेता देवी खडका, विशाल खड्काकै निर्देशनमा आफनो छोराको हत्या हुन्छ भनेर आफूहरुले कहिल्यै नसोचेको बताएका छन् । पीडित परिवारले गरिव तामाङ परिवारलाई हेपेर जिल्ला अदालत दोखलाले न्याय नदिएको दुःखेको पनि गरेका छन् ।

पीडित परिवारले हत्यामा संलग्नहरुले धम्की दिँदै आएपछि आफूहरु गाउँ बस्ने अवस्था नरहेको पनि बताएका छन् । छोराछोरीलाई समेत स्कुल पठाउने अवस्था नभएपछि संगै ल्याउनु परेको पीडा पनि उनीहरुले संचारकर्मीमाझ सुनाएका छन् । स्थानीय तहको निर्वाचनको प्रचार अभियानमा जुटिरहेका बेला माओवादी केन्द्रका कार्यकर्ताले जुँगूस्थित रेशमडाँडामा बैशाक २६ गते राति कुलबहादुर तामाङलाई भालासहितका धारिलो हतियार प्रयोग गरी हत्या गरेका थिए ।

पीडित परिवारले हत्यामा संलग्न रहेको आरोपमा माओवादी केन्द्रका नेता देवी खड्का, विशाल खड्कासहित ३९ जनाविरुद्ध किटानी जाहेरी दिएका थिए । तर जाहेरी दिएपछि पक्राउ परेका नौं जनालाई समेत जिल्ला अदालत दोलखाले साधारण तारेकमा रिहा गरेपछि पीडित पक्ष न्यायको खोजीमा भौतारिएका हुन् । कुलबहादुर तामाङ आफ्ना बुबा गोरे तामाङ गौरीशंकर गाउँपालिका वडा नम्बर १ मा एमालेबाट वडा सदस्यको उम्मेदवार भएपछि निर्वाचन अभियानमा जुटेका थिए ।

सोही घटनामा परी गम्भिर घाइते दिलबहादुर बुढाथोकीको उपचार भइरहेको छ । सरकारले हत्या गरिएका कुलबहादुर तामाङलाई सहिद घोषणा गरेको छ भने पीडित परिवारलाई १० लाख क्षेतिपूर्ति दिने घोषणा पनि गरेको छ । यता, घटनाको छानविनका लागि संसदीय समिति समेत गठन गरिएको छ ।
