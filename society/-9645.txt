जनसत्ताले पास गरेका घरजग्गा रजिस्ट्रेशनलाई कानुनी मान्यता दिइँदै 

रुकुम । रुकुममा जनसत्ताले पास गरेका घरजग्गा रजिस्ट्रेशनलाई कानुनी मान्यता दिइने भएको छ । स्थानीय तहको बैठकले तत्कालिन माओवादी जनसत्ताले पास गरेका घरजग्गा रजिष्टेशनलाई कानुनी मान्यता दिने निर्णय गरेको हो । 

निर्वाचन अघि जनयुद्धकालमा माओवादी जनसत्तामा पास भएका घरजग्गा रजिष्टेशनलाई कानुनी मान्यता दिने प्रतिबद्धता जनाएकाले निर्वाचित भइसकेपछि उक्त कार्य सुरु गरिएको स्थानीय तहका प्रमुखहरुले बताएका छन् ।

पहिलो चरणमा यस जिल्लाका ६ वटा स्थानीय तहमा माओवादी केन्द्र विजयी भएको छ । बाँफिकोट गाउँ कार्यपालिका लगायत बैठक सम्पन्न भएका अन्य गाउँपालिकाहरुले जनसत्ताका लिखतलाई कानुनी मान्यता दिने निर्णय गरेका छन् ।

युद्धकालमा घरजग्गा पास गर्न सदरमुकाम खलंगा जाँदा प्रहरीले माओबादीको आशंकामा दुःख दिने गरेपछि गाउँका सर्वसाधारणहरुले माओवादी जनसत्तामा पास गराएका थिए ।  जिल्लामा करिब ३५ सय घरपरिवारले जनसत्तामा घरजग्गा रजिस्ट्रेशन गराएको पाइएको छ। 

जनताको यस्तो समस्यालाई मध्यनगर गर्दै जनसत्ताका लिखतहरुको लगत संकलन गरी आवश्यक कानुन र नीति बनाएर अगाडि बढ्ने निर्णय भएको अध्यक्ष धर्मबहादुर केसीले बताए । उनले भने –‘चुनाव अघि गरिएका प्रतिबद्धता जितेर गइसकेपछि पुरा नगरी सुखै छैन ।’
