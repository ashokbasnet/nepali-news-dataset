पाइप बिच्छ्याउने क्रममा पुरिएर ज्यान गुमाएका मजदुर परिवारलाई राहात प्रदान

काठमाडौं। उपत्यकामा मेलम्चीको पानी वितरणका लागि सडक खनेर पाइप बिच्छ्याउने क्रममा खाल्डोमा पुरिएर तीन जना मजदुरको मृत्यु भएको छ।

बुधबार बिहान दुई बजेको समयमा काठमाडौं महानगरपालिका वडा नं १५ स्थित सीतापाइला चोकमा ७ सय एमएमको ठूलो आकारको डिआइ पाइप बिच्छ्याउने क्रममा माटोको भित्ता झरेर मजदुरहरू पुरिएका हुन्।

मृत्यु हुनेहरूमा सप्तरी जिल्ला साविकको काचन गाविस–३ का १९ वर्षीय सन्तोष दास, सोही जिल्ला बनौला गाविस–२ का १९ वर्षीय श्यामसुन्दर राम र पर्वत जिल्ला नाङ्लीवाङ गाविस–८ का ४७ वर्षीय तेजप्रसाद केसीको निधन भएको प्रहरी निरीक्षक विष्णुप्रदीप बस्यालले जानकारी दिए।

उनीहरूलाई तत्काल बचाउने प्रयास भएपनि माटो पन्छाउँदासम्म ज्यान गैसकेको थियो। दुर्घटनापछि दुईवटा डोजरले मृतकको शव निकालिएको थियो।

शव परीक्षणका लागि त्रिवि शिक्षण अस्पताल महाराजगञ्जमा पठाइएको बस्यालले बताए। 
मृतक परिवारलाई राहात
मृत्यु भएका परिवारलाई मेलम्ची आयोजनाको पहलमा राहत रकम प्रदान गरिएको छ। विमावापत पाउनु पर्ने राहत रकम पाँच लाख र परियोजनाको पहलमा पीडित पारिवारको राहतका लागि थप ६ लाख गरेर तीनैजनाको परिवारलाई ११ लाख दरले राहत रकम प्रदान गरिएको आयोजना निर्देशक तिरेश प्रसाद खत्रीले बताए।

मृतकका आफन्त भेट्दै आयोजना प्रमुख खत्री


खत्रीले तत्कालै घटनास्थलको अनुगमन गरेको र मृतकका परिवारसँग भेट गरेर सहानुभुती र रहात उपलब्ध गराएको बताए। उनले आयोजनाको पहलमा मृतक परिवारका सदस्यलाई योग्यता अनुकुलको रोजगारीका लागि पनि प्रबन्ध मिलाइने बताए।

'त्यो भन्दा अगाडि वहाँहरूले नै सोही ठेक्का अन्तर्गत झण्डै ७ किलोमिटर पाइप बिच्छ्याउनु भएको हो,' खत्रीले भने 'अहिलेसम्म यस्तो अप्रिय अवस्था आएको थिएन, यो घटनाबाट आयोजना निकै मर्माहत भएको छ।'

निर्माण मजदुरहरूको सुरक्षाका बारेमा बारम्बार निर्माण व्यवसायीहरूलाई सचेत गराएको, सुरक्षा सतर्कताबारे बारम्बार तालिम दिएको र छड्के निरीक्षण समेत गरेर मजदुरको निर्माण सुरक्षामा आयोजना गम्भीर रहेको खत्रीले बताए। उनले घटना लगत्तै निर्माण व्यवसायीहरूसँग आकस्मिक बैठक बसेर निर्माणका क्रममा सुरक्षा सतर्कतामा कुनै कसर बाँकी नराख्न निर्देशन दिएको बताए।

आयोजनाका पुनर्वास विज्ञ गिरीबहादुर सुनारले बेलाबेलामा मजदुरहरूको आवास निरीक्षण, कामका बेला उनीहरूको सुरक्षा प्रबन्धका बारेमा बुझ्ने र सम्बन्धित पक्षलाई सुरक्षा मापदण्ड पूरा गर्न सुझाव दिने गरिएको बताए। 

रातको समयमा काम गर्दा प्रयाप्त बत्ति, मजदुरको सुरक्षाका लागि भित्ता खस्न नदिनका लागि सपोर्ट (सोरिङ) र मजदुरहरूको सुरक्षा पहिरनमा ध्यान दिनु पर्ने हुन्छ। आयोजनाले मजदुरको सुरक्षा मापदण्ड पूरा गराउने सन्दर्भमा निर्माण व्यवसायीहरूलाई निरन्तर सचेत गराएको पुनर्वास विज्ञ सुनारले बताए। उनले भने 'तर यो घटना निकै दुःखदायी रह्यो।'
