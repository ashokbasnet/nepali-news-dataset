विद्यालयमा डेस्क–बेन्च नहुँदा विद्यार्थीहरु भुइँमा बसेर पढ्न बाध्य

डवल महतारा, बर्दिया । जाजरकोटको एक विद्यालयमा बेन्च नहुँदा विद्यार्थीहरु भुइँमा बसेर बढ्न बाध्य भएका छन् । जिल्लाको कुसे गाउपालिका –३ डाँडाभौताको सरस्वती आधारभूत विद्यालयमा बेन्च नहुँदा विद्यार्थीहरु भुइँको धुलोमा बसेर पढ्न बाध्य भएका हुन् ।

विद्यालयमा विद्यार्थीहरुका लागि आवश्यक डेस्क र बेन्च नभएपछि उनीहरुको पढाइसमेत प्रभावित भएको छ । विद्यालय भवन जिर्ण भएकाले बर्षातको पानी चुहिदा पानीले कुहिएपछि बस्नका लागि बेन्चको अभाव भएको विद्यालय श्रोतले जनाएको छ ।

विद्यालयसँग आन्तरिक आयस्रोत केही नभएकाले विद्यालयले आवश्यक डेस्क र बेन्चका सामाग्री जुटाउन नसकेकाले समस्या उत्पन्न भएको विद्यालयका प्रधानाध्यापक जनक वोहराले वताए । उनले विद्यालय भवन जिर्ण हुँदा विद्यार्थीलाई बस्ने कोठाको पनि अभाव भएको जानकारी दिए ।

बस्नका लागि भरपर्दो कोठा र बेन्च नहुँदा बर्षातको समयमा विद्यार्थीहरुलाई झनै समस्या पर्ने गरेको उनको भनाइ छ । हाल विद्यालयमा करिव ३ सय विद्यार्थी रहेका छन् । ‘उनीहरुले वेन्च नहुँदा कक्षाकोठाको धुलोमा वस्ने गरेका छन् ।’ उनले भने –‘कोठामा बस्ने बेन्च नहुँदा अधिकांश समय विद्यार्थीहरुलाई खुलाचौरमा राखेर पठनपाठन गर्ने गरिएको छ ।’

विद्यालयको गतिलो भवन नभएपछि विद्यार्थीहरुसमेत विद्यालय आउन मन नलाग्ने गरेको बताएका छन् । विद्यालयमा विद्यार्थी संख्या अनुसार प्रयाप्त मात्रामा डेस्कबेन्च नभएपछि पठनपाठनमा निकै समस्या आएको विद्यालय ब्यवस्थापन समितिका अध्यक्ष टेक वहादुर रावतले वताए । उनले विद्यालयमा रहेको पुरानो वेन्च पनि गत बैशाख ३१ को स्थानीय चुनावको मतदानमा प्रयोग हुँदा भाँचिएर काम नलाग्ने भएको जानकारी दिए ।

विद्यालय प्रशासनले आवश्यक विद्यालय भवनदेखि लिएर डेस्कबेन्च निर्माणका लागि सवै पक्षलाई सहयोग गर्न आग्रह गरेको पत्रकार दिपेन्द्र शर्मा बताउँछन् । उनले भने –‘यस्तो अवस्थामा राजनीतिक दल, नागरिक समाज र सरोकार संघसंस्था सबैले सहयोग गर्नु मानवीय धर्म हुनेछ ।’
