मनाङमा जिप दुर्घटना, दुईको मृत्यु, ११ जना घाइते (फोटोसहित)

काठमाडौं। मनाङ नेस्याङ गाउँपालिका–१ मा जिप दुर्घटना हुँदा दुईजनाको मृत्यु भएको छ। 

माथिल्लो मनाङबाट बेशिसहरतर्फ जाँदै गरेको ग. १ ज ६६०२ नम्बरको यात्रुवाहक जिप बिहीबार अनियन्त्रित भई दुर्घटना हुँदा जिपमा सवार २ जनाको मृत्यु भएको छ भने अन्य ११ जना घाइते भएका छन्। 

जीपमा रहेका १३ जनामध्ये लम्जुङ, नाल्मा–२ बाख्रे जगतगाउँ बस्ने २२ वर्षीय गोपी लामाको घटनास्थलमै र रुकुम, काँक्री–९ का २५ वर्षीय बिक्रम गुरुङको जिल्ला अस्पतालमा उपचारको क्रममा मृत्यु भएको हो। 

११ जना घाइतेलाई उपचारको लागि जिल्ला अस्पताल पठाएकोमा ३ जनालाई एभरेष्ट एयरलाइन्सको हेलिकप्टरद्वारा थप उपचारको लागि काठमाडौंतर्फ लगिएको छ। घाइतेमध्ये ३ जनाको अवस्था गम्भीर र ८ जनाको सामान्य रहेको छ। जीपचालक फरार रहेकोले खोजी कार्य भइरहेको प्रहरीले जनाएको छ।
