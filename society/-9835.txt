पोखरामा ओम र मनास्लुको एकीकृत कारोबार सुरु  

पोखरा। नेपाल राष्ट्र बैंकका गभर्नर डा. चिरञ्जीवी नेपालले दुर्गम गाउँमा बैंक तथा वित्तीय संस्था खोल्न त्यत्ति सजिलो नभएको स्पष्ट पारेका छन् । सरकारले केही दिनअघि नेपाल राष्ट्र बैंकलाई निर्देशन दिँदै दुई महिनाभित्र वाणिज्य बैंकको शाखा हरेक स्थानीय तहमा स्थापना गर्न भनेकोमा डा. नेपालले त्यस्तो जवाफ दिएका हुन् ।

ओम डेभलपमेन्ट र मनास्लु विकास बैंक मर्ज भई ओम डेभलपमेन्टको नामबाट हुने संयुक्त कारोबारको शुक्रबार उद्घाटन गर्दै डा. नेपालले त्यस्तो बताएका हुन् ।

उनले सरकारले आवश्यक भौतिक पूर्वाधार निर्माण नगरेसम्म र पर्याप्य सुरक्षा व्यवस्था नमिलाएसम्म शाखा खोल्न नसकिने बताए । उनले भने, हुलाक अफिस खोलेजस्तो शाखा खोल्न सकिँदैन । तपाई हामीले सोचेजस्तो सजिलो छैन ।

भूकम्प, नाकाबन्दीलगायत विपत्तिको बेलामा पनि नेपालका बैंक तथा वित्तीय संस्थाले कारोबारलाई सुचारु राख्दै सेवा दिएको भन्दै उनले यसबाट जनता अझ बढी लाभान्वित र बैंक तथा वित्तीय संस्थाले हाम्रो पैसा सुरक्षा गर्छ भन्ने विश्वास बढेको बताए ।

व्यवस्थापन पक्षले दिएको ऋण उठेन भने संचालक समिति त्यसको भागीदार हुनुपर्छ, नीति नियमका कडाइ हुनुपर्नेमा जोड दिँदै उनले भने, नेपाल राष्ट्र बैंक पनि अन्तर्राष्ट्रिय मान्यताअनुसार अघि बढ्नुपर्छ ।

उनले ओभर ड्राफ्टमार्फत पैसा लिनेहरु पनि कहाँ लगानी गरेको छ भन्नेबारेमा सम्बन्धित बैंक तथा वित्तीय संस्थाले अनुगमन र मूल्यांकन गरिनुपर्नेमा जोड दिए ।

कार्यक्रममा पोखरा लेखनाथ महानगरपालिकाका प्रमुख मानबहादुर जिसीले महानगरका चार लाख ४० हजार नागरिकको समृद्धिसँगै युवाउद्यमीको सहर निर्माण गर्न आफू लागिपर्ने बताए ।

नेपाल उद्योग वाणिज्य महासंघका पूर्वअध्यक्ष आनन्दराज मुल्मीले अहिलेको पुँजी पलायन सबैभन्दा ठूलो टाउको दुखाईको विषय भएको उल्लेख गरे । उनले बैक तथा वित्तीय संस्थाले दिने कर्जाको व्याज र निक्षेपको व्याजदर नमिलेको भन्दै सुधार गर्दै जान सुझाव दिए ।

डेभलपमेन्ट बैंक एशोसिएसनका अध्यक्ष भरतराज ढकालले वित्तीय संस्था अझै ठूलो भएकोले अझै मेघा मर्जको नीति आवश्यक भएको बताए । उनले राष्ट्र बैंकलाई एशोसिएसनले विभिन्न विषयमा १५ बुँदे सुझाव पेस गरेको जानकारी दिए ।

पत्रकार महासंघ कास्की अध्यक्ष दीपेन्द्र श्रेष्ठले दैनिक करिब १८ सय युवा वैदेशिक रोजगारको जाने कहालीलाग्दो अवस्था अन्त्य गर्नुपर्नेमा जोड दिँदै बैंक तथा वित्तीय संस्था अझै लक्षित वर्गमा पुग्न नसकेको गुनासो गरे ।

बैंकका सञ्चालक समितिका अध्यक्ष सुशीलकुमार गोशलीले २०५४ मा स्थापित ओम र २०६७ मा स्थापित सिटीबीच २०७२ चैतमा मर्ज भएको जानकारी दिए ।

ओम डेभलपमेन्ट बैंकका सञ्चालक तथा संयुक्त मर्जर समितिका संयोजक राजेन्द्रकुमार बाटाजुले मनास्लुसँगको मर्जरपछि बैंक अझै ठूलो बनेको बताए ।

साविक मनास्लु बैकका अध्यक्ष विजय मल्लले विभिन्न बैकसँग मर्जरको प्रस्ताव आएको भए पनि पछिल्लो समय ओमसँग गाभिन सहमति पत्रमा हस्ताक्षर भएको जानकारी दिए ।


बैंकका प्रमुख कार्यकारी अधिकृत विश्वमोहन अधिकारीले मनास्लुसँगको मर्जरपछि बैंकको चुक्ता पँुंजी करिब एक अर्ब ६६ करोड, निक्षेप १५ अर्ब ४० करोड, कर्जा १३ अर्ब ८० करोड रुपैयाँ पुगेको जानकारी दिए । त्यस्तै, बंैकका शाखा संख्या ४१, कर्मचारी संख्या तीन सय २७, निक्षेप ग्राहक एक लाख ९८ हजार, कर्जा ग्राहक २५ हजार एक सय, एटिएम ग्राहक १५ हजार र मोवाईल बैंकिङ ग्राहक ३७ हजार पाँच सय पुगेको बताए ।

बैकका अध्यक्ष सुशीलकुमार गोशलीको अध्यक्षतामा भएको कार्यक्रमको संचालन सिइओ विश्वमोहन अधिकारीले गरेका थिए । उक्त अवसरमा बैंकका पूर्वसंचालकलाई सम्मान गरिएको थियो ।

पोखरामा प्रधानकार्यालय रहेको ओम र गोरखामा प्रधानकार्यालय रहेको मनास्लुबीच मर्जर जानका लागि गत वर्ष असोजमा ओमका अध्यक्ष सुशीलकुमार गोशली र मनास्लुका अध्यक्ष विजय मल्लले सहमतिपत्रमा हस्ताक्षर गरेका थिए । सहमतिअनुसार मर्जपछि बैंकको नाम ओम डेभलपमेन्ट बैंक लि. र यसको प्रधानकार्यालय पोखरा चिप्लेढुंगामा नै रहनेछ । ओम राष्ट्रियस्तरको विकास बैक हो भने मनास्लुले गोर्खा, चितवन र तनहँु गरी तीन जिल्लामा १० शाखा संचालन गर्दैआएको थियो ।
