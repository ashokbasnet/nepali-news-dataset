कोहलपुरबाट ठूलो परिमाणमा सुर्तिजन्य पदार्थ नियन्त्रण

डवल महतारा। बाँकेको कोहलपुरमा विभिन्न पसलहरुबाट ठूलो परिमाणमा सुर्तिजन्य पदार्थ नियन्त्रणमा लिइएको छ । कोहलपुर क्षेत्रका २१ वटा पसलहरुमा सुर्तिजन्य पदार्थको अनुगमन गरी प्रक्रिया नपुगेका पसलहरुबाट उक्त पदार्थ नियन्त्रणमा लिइएको हो ।

सहायक प्रमुख जिल्ला अधिकारीको संयोजकत्वमा गएको बजार अनुगमन टोलीले प्रक्रिया नपुगेका २१ वटा पसलहरुबाट ३०० प्याकेट गुट्का, २०० प्याकेट चुरोट तथा ७५ प्याकेट सुर्ती नियन्त्रणमा लिएको हो ।

अहिलेको अबस्थामा सरकारी नियमकानुन पुरा गरेका पसलहरुले मात्र सुर्तिजन्य पदार्थ राख्न पाउने प्रावधान रहेको बताउँदै बजार अनुगमनका क्रममा अनुगमन टोलीले आउँदा दिनहरुमा प्रक्रिया पुरा नगरी सुर्तिजन्य पदार्थ राखिएको पाइएमा कडा कारबाही गर्ने चेतावनी दिएको छ । 

अनुगमनमा जिल्ला प्रशासन कार्यालय बाँकेका प्रशासकीय अधिकृत खगेन्द्र पौडेल, जिल्ला प्रहरी कार्यालयका प्रहरी निरीक्षक लक्ष्मणबहादुर शाही, जिल्ला स्वास्थ्य कार्यालयका प्रतिनिधि खगेश्वर बस्नेत लगायतको उपस्थिति रहेको बताइएको छ ।
