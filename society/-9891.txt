भूमिहीनलाई लालपुर्जा दिने मेयरका उम्मेदवारको प्रतिबद्धता   

कोहलपुर। कोहलपुर नगरपालिकाका मेयर पदका उम्मेदवाहरुले कोहलपुर क्षेत्रका भूमिहीन जनतालाई लालपुर्जा वितरण गर्ने बताएका छन् । कोहलपुरमामा रफत सञ्चार क्लव बाँकेले मेयर पदका उम्मेदवारसंग गरेको साक्षात्कार कार्यक्रममा उनीहरुले आफू बिजय भएपछि भूमिहीन जनतालाई लालपुर्जा बितरण गर्ने बताएका हुन् ।

चार वट राजनीतिक दलका मेयर पदका उम्मेदवारहरुले कोहलपुर क्षेत्रका ऐलानी जग्गामा बासोबास गर्दै आएका जनताहरुलाई लालपुर्जा वितरण गरिने बताउँदै आउँदा दिनहरुमा थप समस्या उत्पन्न हुन नदिनेसमेत प्रतिबद्धता जनाएका छन् ।

कार्यक्रममा  माओवादी केन्द्रका तर्फबाट उठेका मेयर पदका उम्मेदवार नरेन्द्र न्यौपाने, नेपाली कांग्रेसका उम्मेदवार भानुभक्त भट्टराई, एमालेका उम्मेदवार लुटबहादुर रावत र  लोकतान्त्रिक फोरमका उम्मेदवार फुलाराम थारुले बोलेका थिए ।

उनीहरुले कोहलपुर क्षेत्रमा विभिन्न विकासका भौतिक संरचना, औद्योगिक तथा व्यापारीक क्षेत्र, बाँके राष्ट्रिय निकुञ्ज वरपरको बफर जोन क्षेत्रका स्थानीय जनताको समास्या समाधान, शिक्षा, स्वास्थ्य, रोजगार, स्वच्छ खानेपानी लगायतका विकास गर्ने कुरामा पनि प्रतिबद्धता जनाएका थिए । कार्यक्रम रफत सञ्चार क्लव बाँकेकी अध्यक्ष रञ्जिता ढकालको अध्यक्षतामा सम्पन्न भएको हो ।
