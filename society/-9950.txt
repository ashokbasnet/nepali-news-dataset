लागू औषध तथा ओसारपसार विरुद्धको दिवस साताव्यापी रुपमा मनाइने 

काठमाण्डौँ। सरकारले ‘लागू औषध दुरुपयोग तथा ओसारपसार विरुद्धको अन्तराष्ट्रिय दिवस’ साताव्यापी रुपमा मनाउने भएको छ । 
लागू औषध प्रयोगकर्ताहरु राजधानी काठमाडौंसहित देशका मुख्यमुख्य सहरमा बढ्दै गईरहेका बेला सरकारले ‘लागू औषध तथा ओसारपसार विरुद्धको अन्तराष्ट्रिय दिवस’  साताव्यापी रुपमा मनाउने निर्णय गरेको हो ।

बालबालिका र किशोर÷किशोरीहरुको स्वस्थ र सुरक्षित विकासमा जोड दिएर यस वर्ष लागु औषध तथा ओसारपसार विरुद्धको अन्तराष्ट्रिय दिवस विभिन्न चेतनामूलक कार्यक्रमका साथ मनाउन लागिएको गृह मन्त्रालयका सहसचिव केदार न्यौपानेले जानकारी बताए । 

सरकारले यस वर्ष लागू औषध तथा ओसारपसार विरुद्धको अन्तराष्ट्रिय दिवसको नारा ‘बालबालिका र युवाको स्वास्थ्य र सुरक्षित विकासका लागि सर्वप्रथम उनीहरुकै कुरा सुनौं’ भन्ने तय गरेको छ । आईतबार काठमाडौंमा पत्रकार सम्मेलन गर्दै सहसचिव न्यौपानेले लागू औषध दुरुपयोग तथा ओसारपसार विरुद्धको अन्तराष्ट्रिय दिवस साताव्यापी रुपमा मनाउने निर्णय लिइएको पनि बताए । 

साताव्यापी कार्यक्रम अन्तरगत जिल्ला प्रशासन कार्यालय, क्षेत्रीय प्रशासन कार्यालय, पुर्नस्थापना केन्द्रहरुमा लागु औषधसम्बन्धि विभिन्न खालका चेतनामूलक कार्यक्रम संचालन हुनेछ । लागू औषध तथा ओसारपसार विरुद्धको अन्तराष्ट्रिय दिवस हरेक वर्ष जुन २६ गते मनाउने गरिन्छ । सरकारले यो वर्ष भने जुन २० अर्थात् असार ६ गतेदेखि नै दिवसको अवसरमा विभिन्न कार्यक्रम संचालन गर्ने भएको हो ।
