बाँके–बर्दियामा नाँचगान र र्यालीसहित मनोनयन दर्ता

डवल महतारा। बाँके–बर्दियामा विभिन्न राजनीतिक दलहरुले नाँचगान र र्यालीसहित मनोनयन दर्ता गराएका छन् । निर्वाचन आयोगले दिएको समय अनुसार यहाँका विभिन्न नगर तथा गाउँपालिकामा तोकिएका निर्वाचन अधिकृतको कार्यालयमा पुगेर मनोनयन दर्ता गराएका हुन् ।

मुख्य राजनीतिक दल काँग्रेस, एमाले, माओवादी केन्द्र, राप्रपालगायतका दलहरुले विभिन्न ठाउँमा जुलुससमेत प्रदर्शन गरेका थिए । झण्डाब्यानरसहित आएका राजनीतिक दलहरुले निर्वाचन आयोगको कार्यालयमा आफ्ना उम्मेदवारहरुको मनोनयन दर्ता गराएको बताइएको छ ।

बर्दियाको सदरमुकामको रुपमा रहेको गुलरिया नगरपालिकामा माओवादी केन्द्रका गेहेन्द्र ढकाल, नेपाली काँग्रेसका मुक्तिनाथ यादव, एमालेका हरी ज्ञवालीलगायतकाले मनोनयन दर्ता गराएका छन् । त्यस्तै उपमेयरमा माओवादी, काँग्रेस, एमालेबाट क्रमशः मोहनकुमारी फुयाल, सुशीला गिरी र टिका समशेली मगरलगायततका उम्मेदवारी दर्ता गराएको निर्वाचन कार्यालयले जनाएको छ ।

बाँकेको नेपालगञ्ज उपमहानगरपालिकामा मेयरका लागि नेपाली काँग्रेसका डा.सुरेशकुमार कानोडिया, एमालेका सम्सुद्धिन सिद्धिकी र माओवादी केन्द्रका दामोदर आचार्यलगायतका उम्मेदवारहरुले मनोनयन दर्ता गराएका छन् । कोहलपुरमा माओवादी केन्द्रको तर्फबाट नरेन्द्र न्यौपाने, नेपाली कांग्रेसबाट भानुभक्त भट्टराई, एमालेका तर्फबाट लुटबहादुर रावत,  लोकतान्त्रिक फोरमबाट फुलाराम थारुलगायतले उम्मेदवारी दर्ता गराएको बताइएको छ ।



विभिन्न नगर तथा गाउँपालिकामा मनोनयन दर्तासंगै राजनीतिक दलहरुको चुनावी अभियानको माहौल तातेको छ । अहिलेको चुनावी माहौलले बाँके र बर्दियाका अधिकांश पालिकाहरुमा मुख्य दलहरुबीच नै कडा प्रतिष्पर्धा हुने संकेत दिएको स्थानीय बासिन्दाहरुले बताएका छन् ।
