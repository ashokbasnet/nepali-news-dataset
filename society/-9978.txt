सिन्धु तातोपानी कोल्ड स्टोरमा सिलबन्दी, कुहिएको अवस्थामा नौ किलो मासु नष्ट

काठमाडौँ । नियमविपरीत सञ्चालित गुह्येश्वरीमा रहेको सिन्धु तातोपानी कोल्ड स्टोरलाई आज सिलबन्दी गरिएको छ । 

आपूर्ति व्यवस्थापन तथा उपभोक्ता हित संरक्षण विभागको नियमित अनुगमनअन्तर्गत आज बिहान उक्त स्टोरबाट कुहिएको अवस्थामा नौ किलो मासु नष्ट गर्नुसाथै सिलबन्दी गरिएको हो । 

अनुगमन अधिकृत ढुण्डीराज पोखरेलको संयोजकत्वमा भएको अनुगमनका क्रममा मासु बिक्री गर्ने स्थानमा नै अन्य खानाहरु पकाएको, दर्ता नवीकरण नभएको, नापतौल प्रमाणीकरण नभएको र अत्यन्तै फोहर पाएपछि अनुगमन टोलीले सिलबन्दी गरी तीनदिनभित्र विभागमा आउन निर्देशन दिएको हो ।

विभागले आज नै जोरपाटी नयाँबस्तीमा रहेको राजेश कोल्ड स्टोर, न्यू हलेसी मिटसप, अपेक्षा मिट सप, कोइच फ्रेस हाउस, न्यू तामाङ मिटसपको पनि अनुगमन गरेको छ । सो क्रममा ती पसलहरु दर्ता प्रमाणीकरण नगरेको, नापतौल प्रमाणीकरण नगरेको र अत्यन्तै फोहर रहेकाले सात दिनभित्र विभागमा आउन निर्देशन दिएको संयोजक पोखरेलले जानकारी दिए । 

विभागले गत जेठ २३ गतेदेखि विशेष अनुगमन गरिरहेको छ । विभिन्न छवटा समूह बनाई अनुगमनको निरन्तरता दिइरहेका छन् । खाद्य र खानेपानीमा अनुगमनले सकारात्मक प्रभाव पारेर सुधार आए पनि माछा मासुका क्षेत्रमा मरेको कुखुरा काटेर बेच्ने, किरा परेको मासु बेच्ने कार्यमा अझै न्यूनीकरण हुन नसकेको जनाएको छ । रासस
