शिक्षककाे विज्ञापन तत्काल खारेज गर्न  अस्थायी शिक्षकको  माग

अनसनमा बसेका अस्थायी शिक्षकको स्वास्थ्य अवस्था नाजुक

काठमाडौं, ५ असार । अस्थायी शिक्षक केन्द्रिय आन्दोलन परिचालन समितिले सरकारले बिभेदकारी शिक्षक विज्ञापन तत्काल खारेज नगरे आन्दोलन थप चर्काउने चेतावनी दिएको छ । 

सोमबार अपरान्ह संघर्ष समितिले रिपोर्टर्स क्लब नेपालमा पत्रकार सम्मेलन गरेर बिभेदकारी शिक्षक विज्ञापन खारेज गर्नुपर्ने।  हालसम्मका अस्थायी शिक्षकलाई सामान्य प्रक्रियाबाट स्थायी गर्नुपर्ने ।  विगतका विज्ञापनबाटै विस्थापित शिक्षकलाई स्थापित गर्नुपर्ने । सेवा अवधि गणना गर्नुपर्ने लगायतका मागमा सरकारलाई गम्भीर हुन आग्रह गरेको हो ।  

आन्दोलन समितिका अध्यक्ष हेम चौलागाँईले अस्थायी शिक्षकका नाममा सरकारले अयोग्य जस्तो शब्द प्रयोग गरेर अस्थायी शिक्षकहरूको आत्म सम्मान माथि प्रहार गरेको आरोप लगाए । 

उनले भने,‘हामीले पढाएका मानिस योग्य हुने, हामी कसरी अयोग्य हुने ?, हाम्रा माग र आवाज सरकारले नसुनेको होईन, सुनेरपनि नसुनेझै गरेको छ, अयोग्यताको विल्ला भिराएर हाम्रो आत्म सम्मानमा सरकारले प्रहार गरेको छ, यसमा म दुःख प्रकट गर्दछु, साथै पाँचजना शिक्षक साथीहरू आमरण अनसनमा हुनुहुन्छ, उहाँहरुको स्वास्थ्य स्थिति दिन प्रतिदिन नाजुक बन्दै गएको छ, यसमा सरोकारवाला पक्षले समयमै ध्यान देओस्।’
