बाँकेमा मुख्य राजनीतिक दलबीच तिव्र प्रतिश्पर्धा

बाँके । आउँदो असार १४ गते हुने स्थानीय तहको निर्वाचनका लागि उम्मेदवारहरुको मनोनयन दर्तासंगै बाँकेमा चुनावी माहौल तातेको छ । मुख्य राजनीतिक दलहरुले चुनावी परिणाम आफ्नो पोल्टामा पार्नका लागि केन्द्रीय नेताहरु नै यस जिल्लामा सक्रिय हुन थालेका छन् ।
नेकपा (एमाले)का उपाध्यक्ष बामदेव गौतमदेखि लिएर माओवादी केन्द्रका प्रभावशाली नेता शक्ति बस्नेत, नेपाली काँग्रेसका केन्द्रीय सदस्य किशोरसिंह राठौरलगायतका नेताहरु कार्यकर्ता र जनताबीचको भेटघाटलाई तिव्रता दिएका छन् । बाँकेमा मुख्य राजनीतिक दलहरुबीच नै कडा प्रतिश्पर्धा हुने निश्चित भएको छ ।

मध्यपश्चिमको औद्योगिक तथा ब्यापारिक क्षेत्रको रुपमा रहेको बाँकेमा सबै राजनीतिक दलहरुले आफ्नो प्रभाव बढाउनका लागि विभिन्न कार्यक्रमहरु अगाडि सारेका छन् । नेपालगञ्ज उपमहानगरपालिका, कोहलपुर नगरपालिकासहित जिल्लाका आठ वटै स्थानीय तहमा दलहरुमा जनताहरु पनि उत्साहित भएर चुनावी अभियानलाई साथ दिएका छन् ।

उम्मेदवारी दर्ता
यस क्षेत्रको मुख्य शहरको रुपमा रहेको नेपालगन्ज उपमहानगरपालिकाको प्रमुखका लागि नेपाली काँग्रेसले डा. सुरेश कनोडिया, एमालेले सम्सुद्दिन सिद्दिकी, माओवादी केन्द्रले दामोदर आचार्य, राप्रपाले डा. धवल समशेर राणा, फोरम लोकतान्त्रिकले ऋतु शाही, संघीय समाजवादी फोरमले कमरुद्दिन राई, , जनमोर्चाले कृष्णराज पाण्डेको उम्मेदवारी दर्ता गराएको छ । अन्य दलहरुले पनि उम्मेदवारी दर्ता गराएका छन् । 
नेपाली काँग्रेसले कोहलपुर नगरपालिकाको प्रमुखमा भानुभक्त भट्टराई, बैजनाथ गाउँपालिका प्रमुखमा देवबहादुर खत्री, खजुरा गाउँपालिका प्रमुखमा नक्की खाँ, राप्ती सोनारी गाउँपालिकामा प्रमुखमा लाहुराम थारु, डुडुवामा नरेन्द्र चौधरी, नरैनापुरमा रामचन्द्र मौर्य, जानकी गाउपालिकामा छब्बन खाँलाई उम्मेदवार बनाइएको नेपाली काँग्रेसले जनाएको छ ।

नेकपा एमालेले कोहलपुरमा प्रमुखका लागि लुट बहादुर रावत, खजुरा गाउँपालिका प्रमुख किस्मत कक्षपति, बैजनाथ गाउँपालिकामा प्रमुखमा मानबहादुर रुचाल, नरैनापुर गाउँपालिकामा विक्रम यादव, राप्तीसोनारी प्रमुखमा तुल्सीराम थारु, डुडुवा गाउँपालिकामामा सकिल अहमद खाँ, जानकी गाउँपालिकामा रामनिवास यादवले उम्मेदवारी दर्ता गराएका छन् ।

त्यस्तै माओवादी केन्द्रबाट कोहलपुर नगरपालिकाको मेयरमा नरेन्द्र न्यौपाने, खजुरा गाउँपालिका प्रमुखमा डम्बर विक तुफान, जानकी गाउँपालिकामा रक्षा राम बर्मा उम्मेदवार रहेनका छन् भने नरैनापुरमा मेराज अहमद खाँ, बैजनाथ गाउँपालिकामा राजमोहन थारु, डुडुवा गाउँपालिकामा भोला यादव, राप्ती सोनारी गाउँपालिकामा प्रदिप चौधरीलाई उम्मेदवार बनाइएको माओवादी केन्द्रका पोलिट्ब्यूरो सदस्य तथा बाँके संयोजक आइपी खरेलले बताए ।

गाउँपालिका प्रमुख नै माओवादीमा 
बाँकेको खजुरा गाउँपालिकामा नेकपा मालेबाट गाउँपालिका प्रमुखका लागि टिकट पाएका टिकादेवी सापकोटालगायतका कार्यकर्ता माओवादी केन्द्रमा प्रवेश गरेका छन् । आइतबार मनोनयन दर्ता गर्नुभन्दा अगाडि आयोजना गरिएको कार्यक्रममा उनीहरु माओवादीमा प्रवेश गरेका हुन् ।
कार्यक्रममा नवप्रवेशी कार्यकर्ताहरुलाई पूर्व गृहमन्त्री शक्ति बहादुर बस्नेत, खजुरा गाउँपालिका अध्यक्ष पदका उम्मेदवार डम्बर बिक ‘तुफान’, खजुरा गाउँपालिका माओवादी केन्द्रका अध्यक्ष शालिकराम खड्काले स्वागत गरेका थिए । सो क्रममा बोल्दै पूर्व गृहमन्त्री बस्नेतले बाँकेमा माओवादी केन्द्रको जीत सुनिश्चित बन्दै गएकाले पछिल्लो समयमा माओवादी केन्द्रमा प्रवेश गर्नेहरुको लहर नै चलेको बताए ।

बामदेव गौतम पनि नेपालगञ्जमा
नेकपा एमालेका उपाध्यक्ष बामदेव गौतम नेपालगञ्ज आइपुगेका छन् । बाँकेका चुनावी कार्यक्रममा भाग लिन उनी नेपालगञ्ज आएका हुन् । सोमबार नेपालगन्जमा प्रेस चौतारी बाँकेले आयोजना गरेको पत्रकार सम्मेलनमा २ नम्बर प्रदेशमा एमालेले ५० प्रतिशत भन्दा बढि जनमत प्राप्त गर्ने दावी गरे । 
दोश्रो चरणको निर्वाचनमा पाँच नम्बर प्रदेशमा पनि एमालेको बलियो उपस्थिति रहने उनको भनाई थियो । उनले बाँके र बर्दियाका विभिन्न चुनावी कार्यक्रममा आफू सहभागी हुने जानकारी दिए ।
