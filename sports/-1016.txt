एपीएफलाई हराउँदै रेल्वेले जित्यो प्रधानमन्त्री कपको उपाधि

डवल महतारा - नेपालगञ्जमा सम्पन्न प्रधानमन्त्री कप चौथो इण्डो-नेपाल महिला भलिबल प्रतियोगिताको उपाधि रेल्वेले जितेको छ । बाँके जिल्ला भलिबल संघद्वारा आयोजित प्रतियोगिताको बुधवार भएको फाइनल खेलमा रेल्वेले एपीएफ क्लबलाई ३-० को सेटमा हराउँदै उपाधि जितेको हो।

खेलको पहिलो सेटमा रेल्वेले एपीएफलाई २७–२५ ले हराएको थियो । दोश्रो सेट २५–१७ ले जतेको एपीपएफले तेश्रो सेट २५–२२ ले आफ्नो पक्षमा पारेको आयोजकले बताएका छन् । यसैगरि नेपालगंज कर्भडहलमा तेश्रो स्थानको लागि भएको खेलमा पुलिसले आर्मीमाथि ३–१ को जित हासिल गरेको थियो । पुलिसले पहिलो तेश्रो र चौथो सेट क्रमशः २५–१८,२५–१५ र २५–२३ ले आफ्नो पक्षमा पारेको थियो।

लिगकम नकआउटको आधारमा संचालन भएको प्रतियोगिताको विजेताले १ लाख ११ हजार, दोस्रोले ५५ हजार रुपैंया र तेस्रो टिमले ३५ हजार रुपैयाँको पुरस्कार प्राप्त गरेका छन् । बिधागततर्फ उत्कृष्ट स्पाईकरमा एपीएफकी सरस्वती चौधरी, उत्कृष्ट ब्लकरमा एपीएफकी उषा बिष्ट, उत्कृष्ट सर्भरमा एपीएफकै नेबिका चौधरी तथा उत्कृष्ट सेटरमा रेल्वेकी रिचु म्यारी र उत्कृष्ट डिफेन्सको उपाधि रेल्वेकै पिरोस्मिता बापरीले जितेर जनही दुई हजारको पुरस्कार प्राप्त गरेको बताइएको छ।

आयोजका अनुसार दोश्रो सेट आर्मीले २५-२० ले जितेको थियो । प्रतियोगितामा उत्कृष्ट प्रदर्शन गरेकी रेल्वेकी अनुश्री घोषले सर्वोत्कृष्ट खेलाडीको उपाधि जितेर नगद १० हजार पुरस्कार प्राप्त गर्न सफल भएको आयोजक बाँके जिल्ला भलिबल संघका अध्यक्ष टिएस ठकुरीले बताएका छन्।

बिजेता खेलाडीहरुलाई राष्ट्रिय खेलकुद परिषद्का कोषाध्यक्ष सुरेन्द्र हमाल, सदस्यद्वय बिनोद मैनाली र शान्ति सिंह, नेपाल भलिबल संघका बरिष्ठ उपाध्यक्ष यमवहादुर गुरुङ, नेपाल भारोत्तोलन संघका अध्यक्ष रतन टण्डन, मध्यपश्चिमाञ्चल क्षेत्रीय खेलकुद बिकास समितिका अध्यक्ष भिम ओली, आयोजक बाँके जिल्ला भलिबल संघका अध्यक्ष टिएस ठकुरीलगायतले पुरस्कृत गरेका थिए।

मध्यपश्चिम क्षेत्रीय खेलकुद विकास समितिले समन्वय गरेको खेलकुद प्रतियोगिताको गएको १४ गते युवा तथा खेलकुद मन्त्री दलजित श्रीपाइलीले उद्घाटन गरेका थिए।
