नेपाली फुटबलमा फेरि पैसाको चलखेल, ठगी आरोपमा एन्फाका पूर्व महासचिव पक्राउ

काठमाडौं। केही समय अघिमात्र म्याच फिक्सिङको आरोपमा पाँच खेलाडी निलम्बनमा परेपछि अघि बढ्दै गरेको नेपाली फुटबलमा फेरि अर्को विवादास्पद घटना प्रकाशमा आएको छ। अखिल नेपाल फुटबल संघ (एन्फा) का पूर्व महासचिव तथा राष्ट्रिय फुटबल टोलीका पूर्वगोलरक्षक लोकबहादुर शाहीलाई प्रहरीले पक्राउ गरेको छ। 

महानगरीय अपराध अनुसन्धान महाशाखाबाट खटिएको टोलीले उनलाई आज पक्राउ गरेको महाशाखा प्रमुख एसएसपी दिनेश अमात्यले जानकारी दिए। तर शाहीलाई फुटबल खेल्न विदेश लैजाने भन्दै युवा फुटबल खेलाडीहरुसँग रकम ठगी गरेको आरोपमा पक्राउ गरिएको हो। शाहीले २५ जनालाई क्यानडा पठाइदिने भन्दै १ करोडभन्दा बढी ठगी गरेकाले पक्राउ गरिएको अमात्यले बताए।

शाहीले ललितपुरस्थित श्रीकुसुन्ती युथ क्बलको नामबाट क्यानडा लैजाने र टोरन्टोमा मे १५ देखि २५ देखि फुटबल खेलाउने आश्वासन दिएका प्रहरी अनुसन्धानबाट खुलेको छ। उनी आइस हक्की संघका अध्यक्षसमेत रहेका छन् ।
