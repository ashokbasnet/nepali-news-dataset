३० औँ बर्षमा मेस्सी : बार्सिलोनामै खुशी

काठमाण्डौँ । विश्व फुटबलका चर्चित स्टार लियोनल मेस्सी ३० औँ बर्षमा प्रवेश गरेका छन् ।  सन् १९८७ जुन २४ मा अर्जेन्टिनामा जन्मिका मेस्सी स्पेनिस क्लब बार्सिलोनाबाट व्यवसायिक फुटबल खेल्दै आएका छन् ।

फुटबल टोलीमा फरवार्डको रुपमा खेल्ने मेस्सी उत्कृष्ट खेलशैली र क्षमताको कारण विश्व भर परिचित छन् । 


१६ बर्षको उमोन बार्सिलोनाबाट पहिलो व्यवसायिक खेल जीवनको औपचारिक शुरुवात गरेका मेस्सीले क्लबका लागि पाँच सय ८३ खेलमा पाँच सय सात गोल गरेका छन् । त्यस्तै सन् २००४ को जुनमा अर्जेन्टिनाबाट अन्तराष्ट्रिय खेलमा डेब्यू गरेका मेस्सीले राष्ट्रिय टिमबाट १ सय १८ खेलमा ७८ गोल गरेका छन् । 

सन् २००९ देखि २०१२ सम्म लगातार तथा सन् २०१५ मा गरि सर्वाधिक पाँच पटक बलोन डि ओर विजेता बनेका उनले बार्सिलोनालाई अहिलेसम्म ८ पटक ला लिगा, पाँच पटक कोपा डेल रे तथा ४ पटक च्याम्पियन्स लिगको उपाधि दिलाइसकेका छन् । 


क्लब खेलमा सफल बनेका मेस्सीले राष्ट्रिय टिमलाई भने सोचेजति सफलता दिलाउन नसकेको भनी आलोचना पनि हुने गरेको छ । सन् २००८ मा बेइजिङमा सम्पन्न ओलम्पिक खेलमा अर्जेन्टिनालाई स्वर्ण पदक जिताएका मेस्सीले पछिल्लो पटक सन् २०१४ को विश्वकप फुटबलमा आफ्नो देशलाई फाइनलमा प्रवेश गराएपनि उपाधि दिलाउन भने सकेनन् । उक्त विश्वकप फाइनलमा अर्जेन्टिना जर्मनीसँग पराजित भएको थियो । त्यस्तै गतबर्ष भएको कोपा अमेरिकाको फाइनलमा पनि अर्जेन्टिना चिलीसँग पराजित भएको थियो । 


मेस्सीलाई बार्सिलोना नै प्यारो 
विकास हर्मोनको कमीको कारण उपचारको लागि सन् २००२ मा अर्जेन्टिनाको रोसारियोस्थित न्युवेल्स ओल्ड व्वाइज युवा टिम छोडेर परिवारसहित युरोप भित्रिएका मेस्सीले आफ्नो व्यवसायकि खेल जीवन स्पेनमै बिताइरहेका छन् । १६ बर्षको उमेरदेखि बार्सिलोनाको ए टिमबाट व्यवसायिक फुटबल खेलिरहेका मेस्सी ३० बर्षको हँदापनि एउटै क्लबबाट निरन्तर खेलीरहेका छन् । खेलाडीहरुको किनबेच तथा क्लब परिवर्तन भइरहने अवस्थाहरुका बीच मेस्सीले बार्सिलोनाबाटै व्यवसायिक फुटबल खेलिरहेका छन् । 


विभिन्न समयमा मेस्सीले बार्सिलोना छोड्ने खबरहरु आइरहेपनि उनले आफू बार्सिलोनाबाटै खेलजीवनको अन्त्य गर्न चाहेको स्पष्ट पारेका छन् । उनले आफ्नो खेलजीवनका अधिकांश समय बार्सिलोनाकै लागि समर्पित गरेका छन् । उनको उपस्थितिमा बार्सिलोनाले एकपछि अर्को सफलता प्राप्त गर्दै जानुले पनि अर्जेन्टिनाको युवा क्लब छोडेपछि स्पेन भित्रिएका मेस्सी र बार्सिलोना एकअर्काका परिपूरक झैँ बनेका छन् ।

स्मरण रहोस मेस्सीको लियो मेस्सी फाउन्डेसनले युनिसेफसँग मिलेर नेपालको स्वास्थ्य क्षेत्रमा पनि सहयोग गरिरहेको छ । उनी युनिसेफका सद्भावना दुत समेत हुन् । मेस्सीकै कप्तानीमा अर्जेन्टिनाले आगामी बर्ष रुसमा हुने विश्वकप फुटबलको लागि तयारी गरिरहेको छ ।
