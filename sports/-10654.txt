 निलम्बनमा परे श्रीलंकाका फास्ट बलर मालिंगा

कोलम्बो । फास्ट बलरको पहिचान बनएका श्रीलंकाका क्रिकेटर लासिथ मालिंका निलम्बनमा परेका छन् । श्रीलंकाको क्रिकेट बोर्डसँगको सम्झौता विपरीत मिडियासँग जथाभावी बोलेको आरोपमा उनी १ वर्षको लागि निलम्बनमा परेका हुन् । 

यद्यपी १ वर्षको प्रतिबन्ध लगाईएपनि ६ महिनाको अवधिमा पुन गल्ती दोहोर्याएमा मात्र अर्को छ महिना उनी प्रतिबन्धमा पर्नेछन् । त्यतिमात्र होइन उनले आउँदो वन डे म्याचबाट पाउने शुल्क मध्ये पचार प्रतिशत जरिवाना स्वरुप बुझाउनुपर्नेछ ।  

जिम्बाब्वेसँगको खेलका लागि १३ सदस्यको टोलीमा परेका मालिंगालाई श्रीलंका क्रिकेट बोर्डले जिम्बाब्वेसँगको खेलमा भने खेल्न दिने निर्णय गरेको छ । त्यसपछि मात्र उनीमाथिको प्रतिबन्ध लागू हुनेछ । 

श्रीलंकाका खेलकुद मन्त्री दयासिरी जयसकराले श्रीलंकाको खराब फिल्डिङको कारण खेलाडीहरुको खराब फिटनेस रहको टिप्पणी गरेका थिए । सोही टिप्पणीको बारेमा मालिंगाले एक अन्तर्वार्तामा कुनै उच्च स्तरको क्रिकेट नखेलेका मन्त्रीको आलोचनालाई गम्भीर रुपमा लिनु नपर्ने बताएका थिए । निलम्बनमा परेपछि मालिंगाले गल्ति स्वीकार गर्दै विज्ञप्तिमार्फत माफी समेत मागेका छन् ।
