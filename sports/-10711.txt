ब्राभोले तीनवटै पेनाल्टी रोक्दा चिली पुग्यो फाइनलमा, पोर्चुगल बाहिरियो 

काठमाण्डौँ । चिली कन्फेरेडेसन कप फुटबलको फाइनलमा प्रवेश गरेको छ । बुधबार राति सम्पन्न पहिलो सेमिफाइनल खेलमा पोर्चुगललाई पेनाल्टी सुटआउटमामा ३-० ले हराउँदै चिलीले फाइनलमा स्थान पक्का गरेको हो । 

 निर्धारित ९० मिनेटमा पोर्चुगल तथा चिली दुबै टोलीले गोल हान्न नसकेपछि खेल अतिरिक्त समयमा धकेलिएको थियो । ३० मिनेटको अतिरिक्त समयमा पनि कुनै पनि टोलीले गोल हान्न सकेनन् र खेलको निर्णय पेनाल्टीमार्फत भएको हो ।

पेनाल्टीमा चिलीका गोलकिपर क्लाउडियो ब्राभोले शानदार प्रदर्शन गर्दै पोर्चुगलका खेलाडीले प्रहार गरेको तीनवटै पहार रोक्न सफल भए । ब्राभोले पोर्चुगलका जाओ माउटिन्हो, रिकार्डो क्युरेस्मा, र नानीको लगातार तीन वटा पेनाल्टीलाई रोक्दै कोपा अमेरिका विजेता चिलीलाई पहिलो पल्ट कन्फेडेरेसन कपको फाइनलमा प्रवेश गराए ।

चिलीका लागि पेनाल्टी प्रहार गरेका आर्टुरो  भिडाल, चार्लस अरानगुइज र एलेक्सिस साञ्चेज तीनै जना गोल गर्न सफल भए । 
चिलीले बिहिबार दोस्रो सेमिफाइनलअन्तर्गत जर्मनी र मेक्सिकोबिचको विजेतासँग फाइनलमा आइतबार भिड्नेछ ।
