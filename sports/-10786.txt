भव्य समारोहकाबिच मेस्सीको बिवाह हुँदै, यस्तो छ बिशेष तयारी

काठमाण्डौँ। अर्जेन्टिनाका चर्चित फुटबल स्टार लियोनल मेस्सीको वैवाहिक समारोहको लागि सम्पूर्ण तयारी पूरा भएको बताइएको छ । स्पेनिस क्लब बार्सिलोनाबाट व्यवसायिक फुटबल खेल्ने गरेका मेस्सीको विवाहको खबरले उनका समर्थक तथा विश्वभरका फुटबल समर्थकहरुले बिशेष चासोको रुपमा लिएका छन् । 

अर्जेन्टिनामा जन्मिएका मेस्सीले आफ्नो बाल्यकालदेखिको मिल्ने साथी तथा प्रेमिका एन्टोनेला रोकुजोसँग विवाह गर्न लागेका हुन् । ४ ५ बर्षको उमेरदेखि नै एकअर्काको मिल्ने साथी रहेका यी दुई जोडीले मेस्सी हुर्किएको ठाउँ अर्जेन्टिनाको रोसारियोमा शुक्रबार विवाह गर्न लागेका हुन् । 

कहाँ हुँदैछ विवाह ?


मेस्सीको विवाहको लागि रोसारियोमा रहेको सिटी सेन्टर रोसारियो कम्प्ल्ेक्स र पाँचतारे पुलम्यान होटल बुक गरिएको छ ।

विवाहमा उपस्थित हुने पाहुनाको लागि क्यासिनो तथा ग्रास टेनिस कोर्टको व्यवस्था हुनेछ ।

त्यस्तै विभिन्न बार तथा रेस्टुरेन्टसँगै इन्डोर तथा आउटडोर स्विमिङ पुलको पनि व्यवस्था हुनेछ । 





को को सहभागि हुँदैछन् ?
एक हप्ताअघि मात्र ३० औ जन्मदिन मनाएका अर्जेन्टिनी फुटबल टिमका क्याप्टेन मेस्सीको वैवाहिक समारोहमा चर्चित व्यक्तित्वहरुको उपस्थिति रहने बताइएको छ । जहाँ मेस्सीका सहखेलाडी नेइमार, लुइस स्वारेज, केस्क फेब्रिगास, जाभी हर्नान्डिज लगायतका खेलाडीहरु उपस्थित हुनेछन् । वैवाहिक समारोहमा ६०० भन्दा बढी पाहुनाहरु सहभागि हुने जनाइएको  छ। 
त्यस्तै आन्द्रे इनिइस्टा भने विवाहमा सहभागि नहुने बताइएको छ ।
त्यस्तै सहखेलाडी जेरार्ड पिके र उनकी प्रेमिका साकिरा पनि मेस्सीको विवाहमा उपस्थित हुने नहुने टुंगो लागेको छैन ।

रोकुजोको पहिरन :-
२९ बर्षीय रोकुजोले विवाहमा लगाउने पहिरन सबै बार्सिलोनाबाट ल्याइने बताइएको छ । उनले लगाउने पहिरन स्पेनिस डिजाइन रोसा क्लाराले गर्नेछिन् । उनले स्पेनि महारानी लेटिजिया लगायत अन्य चर्चित व्यक्तिहरुको विवाहका लागि पहिरनको डिजाइन गरिसकेकी छिन् । रिपोर्टका अनुसार २० जनाको हेयरड्रेसर पनि मगाइएको छ । 

मेस्सीको वैवाहिक समारोहमा सांगीतिक मनोरञ्जन पनि बिशेष हुने बताइएको छ । जसका लागि अर्जेन्टिनाका चर्चित गायिका करिनाको बिशेष प्रस्तुती रहनेछ । करिना इंगलिस क्लब म्यानचेष्टर सिटीका फरवार्ड सर्जियो अगुइरोकी श्रीमती हुन् ।


विवाहको लागि गिफ्ट :-
मेस्सीको विवाहमा पाहुनाले ल्याउने गिफ्ट लियो मेस्सी फाउन्डेसनलाई दिइने बताइएको छ । लियो मेस्सी फाउन्डेसन बालबालिकाको सहयोग तथा विभिन्न सामाजिक सेवाको लागि सक्रिय रहँदै आएको छ । 

सुरक्षा :-
वैवाहिक समारोहमा उपस्थित हुने चर्चित व्यक्तित्वहरुको सुरक्षाको लागि रोसारियो  शहरभरि सुरक्षा व्यवस्था कडा पारिएको छ । सुरक्षा व्यवस्था कडा बनाउन इजरायलबाट बिशेष सुरक्षा फोर्सको व्यवस्था गरिएको बताइएको छ । 


शुक्रबार विवाहबन्धनमा बाँधिन लागेका मेस्सीको जोडी सन् २००८ देखि सँगै बस्दै आएका छन् । उनीहरुको दुई छोरा जन्मिसकेका छन् । मेस्सीको जेठो छोरा थियागो ४ बर्ष तथा माटेयो २१ महिनाको भएका छन् ।
