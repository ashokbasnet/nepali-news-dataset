ब्याट्सम्यानले बिर्सिए स्कोर, सय रन नपुग्दै मनाए शतकको खुसी

कोलम्बो। श्रीलंकाका एक ब्याट्सम्यानले आज आफूले कति रन बनाएँ भन्ने बिर्सिएपछि दर्शकदीर्घामा हाँसोको माहोल बनेको छ । जिम्बाब्बेसँगको जारी वन डे इन्टरनेशनलमा आज दिउँसो भएको खेलमा श्रीलंकाका निरोसन डिकवेलाले सय रन नपुग्दै शतकको खुसी मनाएका हुन् । 

३१.५ ओभरमा ग्रेम क्रिमरले फालेको बलमा एक रन लिएपछि उनले शतकको खुसी मनाए । तर त्यतिबेला उनको रन स्कोर सय पुगेकै थिएन । उनको स्कोर ९९ रन हुँदा नै उनले शतकको खुसी मनाएका थिए । भाग्यवश यो म्याचमा उनी शतक बनाउनबाट भने चुकेनन् । लगत्तैको अर्को ओभरमा माल्कोम वालरको बलमा एक रन लिएर उनले आफ्नो शतक पूरा गरे । 

श्रीलंकाको हम्बन्टोटामा भइरहेको म्याचमा श्रीलंकाले जिम्बाब्बेले दिएको ३ सय ११ रनको लक्ष्य पछ्याइरहेको छ । डिकवेलाले ९९ रनमै शतकको खुसी मनाउँदा उनका पार्टनर दनुस्का गुणतिलका ७९ रनमा खेलिरहेका थिए । यो समाचार तयार पार्दासम्म डिकवेला र गुणतिलका दुवैले शतक पूरा गरी खेलिरहेका छन् । श्रीलंकाको कुनै पनि विकेट झरेको छैन । गुणतिलकाले ३६ औं ओभरको दोस्रो बलमा चौका हानेर शतक पूरा गर्दा दुवैको स्कोर समान एक सय एक रन भएको छ ।
