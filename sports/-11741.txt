नेपालले विश्व पौडी च्याम्पियनसिपमा भाग लिने

काठमाडौँ । नेपालले हङ्गेरीको बुढापेस्टमा हुने सत्रौँ एसियाली विश्व पौडी च्याम्पियनसिपमा सहभागिता जनाउने भएको छ । 

यही साउन ८ गतेदेखि सञ्चालन हुने पौडीमा चार खेलाडीसहित ६ सदस्यीय नेपाली टोली भोलि त्यसतर्फ प्रस्थान गर्दैछ । टोलीलाई राष्ट्रिय खेलकुद परिषद्का कोषाध्यक्ष एवं ओलम्पियन सुरेन्द्र हमाल, पौडी सङ्घका महासचिव जगतमान श्रेष्ठले आज एक कार्यक्रमबीच सफलताको शुभकामना दिँदै बिदाइ गरे । 

प्रतियोगितामा पुरुषको ५० र १०० मिटर ब्रेस्टस्ट्रोकमा शुभम श्रेष्ठ तथा ५० मिटर बटरफ्लाई र १०० मिटर फ्री स्टायलमा अनुभव सुब्बाले प्रतिस्पर्धा गर्नेछन् । 

त्यस्तै, महिलाको ५० र १०० मिटर फ्री स्टायलमा सोफिया शाह, १०० मिटर ब्रेस्ट स्ट्रोक र २०० मिटर फ्री स्टायलमा टीसा शाक्यले नेपालको चुनौती प्रस्तुत गर्नेछन् । अफिसियलमा भने पारस श्रेष्ठ र प्रशिक्षकमा रत्नलाल महर्जन रहेका छन् ।
