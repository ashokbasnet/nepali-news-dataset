अफगानिस्तानले नेपाललाई दियो १ सय ९१ रनको लक्ष्य

काठमाडौं। आगामी वर्ष न्यूजील्याण्डमा हुने विश्वकप खेल्ने लक्ष्यसहित सिंगापुरमा छनोट खेल खेल्न पुगेको नेपाली अण्डर १९ टोलीले तेस्रो खेलमा १ सय ९१ रनको लक्ष्य पाएको छ । टस जितेर पहिले बलिङ रोजेको नेपालले केही बेरमा जवाफी ब्याटिङ थाल्नेछ । 

ओपनरले राम्रो सुरुवात दिलाएपछि सुरुमा बलियो देखिएको अफगानिस्तान ४९.४ ओभर खेल्दै १ सय ९० रनमा अलआउट भएको हो । अफगानिस्तानका लागि ओपनर इब्राहिम जदरानले सर्वाधिक ४३ रनको योगदान दिए । अर्का ओपनर नवीद ओवैदले ३३ रन बनाए । तेस्रो नम्बरमा आएका तारिक स्तानिकजाइले २७ रन बनाए । त्यसपछिमा ब्याट्सम्यानले भने उल्लेख्य प्रदर्शन गर्न नसकेपछि अफगानिस्तान १ सय ९० मा सीमित भएको हो । 

नेपालका लागि सहाव आलमले सर्वाधिक ३ विकेट लिए । कप्तान सन्दिप लामिछाने र पवन सर्राफले २÷२ तथा किशोर महतो र दिपेन्द्र सिंह ऐरीले १÷१ विकेट लिए । विश्वकप छनौटमा लगातार २ जित निकालेको नेपाली अण्डर १९ क्रिकेट टोलीको लागि यो जित अति महत्वपूर्ण छ । यो खेलमा जित निकाल्न सके नेपालको विश्वकप यात्रा निकै सहज हुनेछ ।
