तेस्रो खेलमा नेपालको लज्जाजनक हार, ४९ रनमा अलआउट

काठमाडौं। सिंगापुरमा विश्वकप छनोट खेलिरहेको नेपाली अण्डर १९ टोलीले तेस्रो खेलमा लज्जाजनक हार व्यहोरेको छ । अफगानिस्तानले दिएको १ सय ९१ रनको लक्ष्य पछ्याएको नेपाली टोली २६ ओभरमा ४९ रन बनाउँदै अलआउट भएको छ । नेपालले यसअघि सिंगापुर र मलेसियासँग भएको खेल भने जितेको थियो ।

टस हारेर पहिले ब्याटिङको निम्तो पाएको अफगानिस्तानले ४९.४ ओभर खेल्दै १ सय ९० रन बनाएको थियो । अफगानिस्तानका लागि ओपनर इब्राहिम जदरानले सर्वाधिक ४३ रनको योगदान दिए । अर्का ओपनर नवीद ओवैदले ३३ रन बनाए । तेस्रो नम्बरमा आएका तारिक स्तानिकजाइले २७ रन बनाए । त्यसपछिमा ब्याट्सम्यानले भने उल्लेख्य प्रदर्शन गर्न सकेनन् । 

नेपालका लागि सहाव आलमले सर्वाधिक ३ विकेट लिए । कप्तान सन्दिप लामिछाने र पवन सर्राफले २÷२ तथा किशोर महतो र दिपेन्द्र सिंह ऐरीले १÷१ विकेट लिए । तर, ब्याटिङमा सुधार हुन नसक्दा नेपाली टोलीले उल्लेख्य प्रदर्शन गर्न सकेन । नेपालका लागि पवन सर्राफले २६ रन बनाए पनि अन्य कुनै पनि ब्याट्सम्यान चल्न सकेनन् । 

विश्वकप छनौटमा लगातार २ जित निकालेको नेपाली अण्डर १९ क्रिकेट टोलीको लागि यो जित अति महत्वपूर्ण थियो । यो खेलमा जित निकाल्न सके नेपालको विश्वकप यात्रा निकै सहज हुने अवस्थामा यो हारले नेपाल अप्ठ्यारोमा परेको छ ।  अब विश्वकपसम्म पुग्नको लागि अफगानिस्तानले सिंगापुर वा मलेसियासँग अर्को राउण्डको खेल हार्नुपर्छ । र नेपालले पनि दुवै देशसँगै अफगानिस्तानलाई पनि दोस्रो राउण्डमा हराउनुपर्छ । यसमा पनि नेट रनरेटले नेपालको यात्रामा प्रभाव पार्नेछ ।
