सन्दिप लामिछानेको ‘वर्ल्ड रेकर्ड’ विकेट 

काठमाडौं। नेपाली अण्डर १९ क्रिकेट टोलीका कप्तान सन्दिप लामिछानेले एक सिरिजमा सर्वाधिक विकेटको रेकर्ड बनाएका छन् । उनले सिंगापुरमा जारी आइसिसी विश्वकप छनौट प्रतियोगिताका ५ खेलमा २३ विकेट लिँदै नयाँ रेकर्ड बनाएका हुन् । 

यसअघि अण्डर १९ वन डे इन्टरनेशनलमा एक सिरिजमा सर्वाधिक विकेट लिएको रेकर्ड बंगलादेशका इनामुल हक जुनियरको नाममा छ । उनले अण्डर १९ विश्वकप २००३–००४ मा २२ विकेट लिएका थिए । तर, नेपालका कप्तान सन्दिपको यो रेकर्डले ‘युथ वन डे इन्टरनेशनल’मा अफिसियल मान्यता भने पाउने छैन । किनकि नेपालको ‘युथ वन डे इन्टरनेशनल’ मान्यता भए पनि सिंगापुर र मलेसियाले यो मान्यता पाएका छैनन् । जसका कारण मलेसिया र सिंगापुरविरुद्ध लिइएका विकेट ‘युथ वन डे इन्टरनेशनल’ मा गनिने छैनन् । 

नेपालका कप्तान लामिछानेले पहिलो खेलमा सिंगापुरविरुद्ध ५ विकेट लिएका थिए । लगत्तै दोस्रो खेलमा मलेसियाविरुद्ध ५ विकेट, तेस्रो खेलमा अफगानिस्तानविरुद्ध २ विकेट, चौथो खेलमा सिंगापुरविरुद्ध ४ विकेट र आज पाँचौं खेलमा मलेसियाविरुद्ध ७ विकेट लिएका हुन् । उनलाई अस्ट्रेलियाका लिजेन्ड बलर शेन वार्नसँग तुलना गर्ने गरिन्छ ।
