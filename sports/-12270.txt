खेल्न नपाउँदै श्रीलंकाका पहिलो विकेट झरेपछि...

कोलम्बो। जारी भारत–श्रीलंका टेष्ट सिरिजमा श्रीलंकाको पहिलो विकेट इनिङ सुरु नहुँदै झरेको छ । अहिलेसम्म आफ्नो इनिङसमेत सुरु नगरेको श्रीलंकाका मिडिल अर्डर ब्याट्सम्यान असेला गुणरत्ने नखेल्दै ‘आउट’ भएका हुन् । अब श्रीलंकाले १० ब्याट्म्यानसँग मात्र आफ्नो इनिङ खेल्नेछ र ९ जना ब्याट्सम्यान आउट हुँदै अलआउट हुनेछ । 

भारतको इनिङको चौधौं ओभरको अन्तिम बलमा यस्तो भएको हो । लाहिरु कुमारको बलमा शिखर धवनको क्याच उठेपछि क्याच लिनका लागि गएका गुणरत्ने घाइते भए । उनले क्याच लिन त सकेनन् नै उनको बायाँ हातको बुढीऔंलामा चोट लाग्यो । चोट यति गहिरो थियो कि उनलाई अस्पताल भर्ना गरियो । अस्पतालमा उनको औंलाको अपरेशन गर्नुपर्यो । 

डाक्टरले गुणरत्नेलाई ४ हप्ताको बेट रेस्टको सल्लाह दिएका छन् । अर्थात उनी अब यो पूरै सिरिज खेल्न पाउने छैनन् । उनको ठाउँमा अर्का खेलाडी राख्न त पाइन्छ तर यसरी साटिएका खेलाडीले ब्याडिङ गर्न पाउँदैनन् । फेरिएका खेलाडीले फिल्डिङ मात्र गर्न पाउने नियमअनुसार श्रीलंकाको पहिलो विकेट झरिसकेको सरह हुनेछ र खेलमा गुणरत्नेलाई आउट भएका ब्याट्सम्यानसरह गनिनेछ ।
