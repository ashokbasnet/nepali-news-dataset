थ्रीस्टार क्लवले एन्फालाई रुनु न हाँस्नु बनाएपछि...

काठमाडौं। नेपाली फुटबलको सर्वोच्च संस्था अखिल नेपाल फुटबल संघ (एन्फा)लाई अहिले थ्रीस्टार क्लव निल्नु न ओकल्नु भएको छ । अहिले थ्रीस्टार क्लवकै कारण एन्फाका बैठकमा न कुनै एजेण्डाले प्रवेश पाउँछन् न बैठकले गति नै लिन सक्छ । आफ्नै गल्तीले थ्रीस्टारलाई प्रतिष्ठित खेल खेल्नबाट बञ्चित गराएको एन्फा अहिले रुनु न हाँस्नुको अवस्थामा पुगेको छ । 

थ्रीस्टार क्लबलाई क्षतिपूर्ति दिने विषयमा नै विवाद भएपछि आज बस्ने भनिएको अखिल नेपाल फुटबल संघ (एन्फा)को बैठक पुनः स्थगित भएको छ । एन्फाको लापर्बाहीका कारण गतवर्ष एएफसी कप फुटबल प्रतियोगिताको दोस्रो चरण खेल्न नपाएको थ्रीस्टारले दोषीमाथि कारबाहीसहित रु ६ करोड माग गर्दै आएको छ । सोही विषयमा कुरा नमिलेपछि हिजो बुधबार बसेको बैठक आज १ बजे पुन बस्ने गरी स्थगित गरिएको थियो । 

एन्फाका प्रमुख कार्यकारी अधिकृत इन्द्रमान तुलाधरले एन्फा अध्यक्ष नरेन्द्र श्रेष्ठले अर्को सूचना नआइन्जेलसम्मका लागि बैठक स्थगित गर्न निर्देशन दिएपछि बैठक स्थगित गरिएको जानकारी दिए । उनले अर्को बैठक कहिले बस्ने भन्ने विषयमा केही टुंगो नभएको बताउनुभयो । बुधबारको बैठकका लागि तय भएका विभिन्न नौवटा एजेन्डामा थ्रीस्टारलाई क्षतिपूर्ति दिने विषयबाहेक अन्य सबै विषयमा लगभग सहमति भएको थियो । 

एशियाली फुटबल महासंघ एएफसीले तीन पटकसम्म इमेल पठाए पनि एन्फाले खेलाडीको नामावली नपठाउँदा थ्रीस्टार क्लब दोस्रो चरण खेल्नबाट वञ्चित भएको थियो । थ्रीस्टारले क्षतिपूर्ति नपाएसम्म एन्फाले आयोजना गर्ने कुनै पनि प्रतियोगितामा सहभागी नहुने भन्दै बहिष्कार गर्दै आएको छ ।
