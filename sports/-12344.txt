मितिका कारण आउट नहुनुपर्ने ब्याट्सम्यान आउट भएपछि...

कोलम्बो। के क्रिकेटमा कुनै आउट नहुनुपर्ने ब्याट्सम्यान मितिकै कारण आउट हुन सक्ला ? हिजो यस्तै भयो । श्रीलंकाका ओपनर उपुल थरंगा हिजो भारतविरुद्धको पहिलो टेष्टमा यस्तै कारणले आउट भए । तर, यदि यही अवस्था आगामी अक्टोबरपछि भएको भए चाहिँ उनी आउट हुँदैनथे ।

श्रीलंकाको गल्लेमा भइरहेको भारत र श्रीलंकाको पहिलो टेष्टमा ३४ औं ओभरको अन्तिम बलमा रविचन्द्रन अश्विनको बल खेलेका थरंगा रन लिनका लागि दौडे । तर बल सिधै फिल्डरको हातमा पुगेपछि उनी रन नलिइ फर्किए । फर्केर क्रिजभित्र आइसकेका थरंगाको सन्तुलन बिग्रियो र उनी लडे । यस क्रममा उनको ब्याट उचालिएर हावामा पुग्यो । 

यही समयमा भारतका विकेटकिपर रिद्धिमन साहाले स्टम्प ढलाइदिए । जसका कारण थरंगालाई अम्पायरले आउट दिए । तर, यस्तै अवस्था अक्टोबरपछि भएको भए उनी आउट हुँदैनथे । किनकि अक्टोबर १ देखि आइसिसीको नयाँ नियम लागू हुँदैछ । नयाँ नियमअनुसार एकपटक क्रिजभित्र आइसकेको ब्याट्सम्यान त्यसपछि बाहिर भए पनि रनआउट हुँदैन । तर, अहिले यो नियम लागू भइनसकेको हुँदा थरंगा आउट भए ।
