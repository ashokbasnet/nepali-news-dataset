लायन एक्लैले ८ विकेट लिँदा भारत १ सय ८९ रनमै समेटियो

काठमाण्डौँ । अस्ट्रेलियाविरुद्धको दोस्रो टेष्टको पहिलो इनिङमा भारत १ सय ८९ रनमै अलआउट भएको छ ।

अस्ट्रेलियाका अफस्पिनर नाथान लायन एक्लैले ८ विकेट लिएपछि भारत सस्तैमा समेटिएको हो ।

बैङलोरमा टस जितेर पहिले ब्याटिङ रोजेको भारतलाई ओपनर अभिनव मुकुन्द शुन्य रनमै आउट भएपछि सुरुवातमै झड्का लागको थियो । उनी आउट हुँदा भारतको स्कोर ११ रन मात्र थियो ।

भारतका अर्का ओपनर लोकेश राहुलसँग कुनै पनि ब्याट्सम्यानले गतिलो साझेदारी गर्न सकेनन् । २ सय ५ बलको सामना गरेका राहुलले ९० रनको बनाए । उनीसँगै साझेदारी गर्न क्रिजमा आएका चेतेश्वर पुजरा १७, विराट कोहली १२, अजिङ्क्य राहने १७, करुण नैर २६ रन बनाउँदै आउट भए ।

नवौँ विकेटको रुपमा ओपनर राहुल आउट भएपछि भारतका लागि इशान्त शर्मा ब्याटिङका लागि आए । तर शर्मा पनि पहिलो बलमै आउट भएपछि भारत १ सय ८९ रनमै खुम्चिएको हो ।

शानदार प्रदर्शन गरेका अस्ट्रेलियाका नाथान लायनले २२ दशमलव २ ओभर बलिङ गरेका थिए । उनले ४ मेडन राख्दै मात्र ५० रन दिएका थिए ।
अस्ट्रेलियाले भर्खरै इनिङको सुरुवात गरेको छ ।
