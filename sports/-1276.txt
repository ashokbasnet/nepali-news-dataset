बार्सिलोना शिर्षस्थानमा, मेस्सीको दुई गोल

काठमाण्डौँ। स्पेनिस लालिगामा बार्सिलोना विजयी भएको छ । गएराति सम्पन्न खेलमा बार्सिलोनाले सेल्टा भिगोलाई ५-० ले पराजित गर्दै  लिगको शिर्षस्थानमा उक्लिएको हो ।

बार्सिलोनाको जितमा लियोनल मेस्सी, नेइमार, इभान राकिटिक र स्यामुएल उमटिटीले गोल गरे ।

खेलको २४ औँ मिनेटमा लियोनल मेस्सीले गोल गर्दै बार्सिलोनालाई सुरुवाती अग्रता दिलाएका थिए। त्यसपछि पहिलो हाफ सकिन ५ मिनेट बाँकी हुँदा नेइमारले सुन्दर गोल गर्दै बार्सिलोनाको अग्रता दोब्बर पारे।


पहिलो हाफमा २ ० ले पछि परेको सेल्टा भिगोले बार्सिलोनाको घरेलु मैदानमा सम्हालिएको प्रदर्शन गर्न नसक्दा दोस्रो हाफमा थप ३ गोल खान पुग्यो ।



खेलको ५७ औँ मिनेटमा बार्सिलोनाका राकिटिकले गोल गरे भने ६१ औँ मिनेटमा उमिटिटीले बार्सिलोनाको लागि चौँथो गोल गरे ।
दोस्रो हाफको ६४ औँ मिनेटमा मेस्सीले ब्यक्तिगत दोस्रो गोल गर्दा बार्सिलोनाले ५-० को जित सुनिश्चित गर्यो ।

हिजोको जितपछि बार्सिलोना रियल मड्रिडलाई पछि पार्दै लिगको शिर्षस्थानमा कायम छ । २६ खेल खेलको बार्सिलोनाको ६० अंक छ भने बार्सिलोनाभन्दा एक खेल कम खेलेको रियल मड्रिड ५९ अंकका साथ लिगको दोस्रो स्थानमा छ ।
