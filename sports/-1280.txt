रोनाल्डो र बेलबिना नै रियलको प्रभावशाली जित

काठमाण्डौँ। करिम बेन्जिमाले दुई गोल गरेपछि स्टार क्रिस्टियानो रोनाल्डो र गारेथ बेलबिना नै मैदान उत्रिएको रियल मड्रिडले एइबरलाई पराजित गरेको छ ।


स्पेनिस लालिगाअन्तर्गत गएराति भएको खेलमा रियलले एइबरमाथि ४-१ को प्रभावशाली जित निकालेको हो । रियलका क्रिस्टियानो रोनाल्डो चोटका कारण मैदान उत्रिन सकेनन् भने बेल दुई खेलको प्रतिबन्धमा छन् ।


एइबरलाई उसकै घरेलु मैदानमा हराउने क्रममा रियलका करिम बेन्जिमाले २, जेम्स रोड्रिगुइज र असेन्सियोले समान एक एक गोल गरे ।
खेलको १४ औँ मिनेटमा बेन्जिमाले गोल गर्दै रियलको लागि गोलको खाता खोलेका थिए । त्यसको ९ मिनेट बित्न नपाउँदै बेन्जिमाले नै रियलको अग्रता दोब्बर पार्न सफल भए ।

करिम बेन्जिमा लालिगाको पछिल्लो ७ खेलमा गोल गर्न सकेका थिएनन् । त्यसपछि जेम्स रोड्रिगुइजले २९ औँ मिनेटमा रियलको लागि तेस्रो गोल गरे ।

असेन्सियोले ६० औँ मिनेटमा गोल गर्दा खेल ४-० को अवस्थामा पुगेको थियो । खेलको ७२ औँ मिनेटमा एइबरका पेनाले एक गोल फर्काएपछि रियल मड्रिडले ४-१ को जित निकाल्न सफल भयो ।
   
एइबरलाई पराजित गरेपछि रियल मड्रिड लिगको शिर्षस्थानमा उक्लिएको थियो । तर हिजो नै भएको अर्को खेलमा सेल्टा भिगोलाई ५-० ले पराजित गर्दा बार्सिलोनाले रियललाई पछि पार्दै शिर्षस्थानमा उक्लिएको हो । २६ खेल खेलको बार्सिलोनाको ६० अंक छ भने बार्सिलोनाभन्दा एक खेल कम खेलेको रियल मड्रिड ५९ अंकका साथ लिगको दोस्रो स्थानमा छ ।

राति भएका अरु खेलमा भिल्लारियलले स्पानियोललाई २–० तथा लेगानेसले ग्रनाडालाई १–० ले हरायो ।
