लिभरपुल आर्सनललाई हराउँदै तेस्रो स्थानमा उक्लियो

काठमाण्डौँ। लिभरपुल प्रिमियर लिगको तेस्रो स्थानमा उक्लिएको छ । गएराति घरेलु मैदानमा भएको खेलमा लिभरपुलले आर्सनललाई ३-१ गोलअन्तरले पराजित गरेको हो ।


लिभरपुलको जितमा रोबर्टो फिरमिनो, साडियो माने र जर्जिनियो विनाल्डमले गोल गरे । खेलको ९ औँ मिनेटमा फिरमिनाले गोल गर्दै लिभरपुललाई १-० को अग्रता दिलाएका थिए । पहिलो हाफ सकिन पाँच मिनेट बाँकी हुँदा साडियो मानेले लिभरपुलको अग्रता दोब्बर पारे ।

पहिलो हाफमा २-० ले पछि परेको आर्सनलले दोस्रो हाफमा पनि उत्कृष्ट पुनरागमन गर्न सकेन । प्रशिक्षक आर्सेन वेङ्गरले क्लबका सर्वाधिक गोलकर्ता एलेक्स सान्चेजलाई पहिलो हाफमा बेन्चमा राख्दा आर्सनल थप दबाबमा परिसकेको थियो ।दोस्रो हाफ सुरु भएपछि मैदान छिरेका सान्चेजले वेलबेकको गोलका लागि पास मिलाइदिए । वेलबेकले खेलको ५७ औँ मिनेटमा गोल गरेका ह्न् ।

तर दोस्रो हाफको इन्जुरी समयमा जर्जिनियो विज्नाल्डमले गोल गरेपछि लिभरपुलले ३-१ को जित सुनिश्चित गर्यो ।

हिजोको जितपछि लिभरपुल २७ खेलबाट ५२ अंकका साथ अंकतालिकाको तेस्रो स्थानमा उक्लिएको छ । लिभरपुलभन्दा एक खेल कम खेलेका चेल्सी ६३ र टोटनहाम ५३ अंकका साथ तालिकामा क्रमश पहिलो र दोस्रो स्थानमा छन् । लिभरपुलसँग पराजित भएको आर्सनल तालिकाको पाँचौ स्थानमा पुगेको छ ।
