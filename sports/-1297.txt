म्यानचेष्टर युनाइटेड बराबरीमा रोकियो, इब्राहिमोभिच पेनाल्टीमा चुके   

काठमाण्डौँ । इंगलिस प्रिमियर लिगमा बर्नमाउथले म्यानचेष्टर युनाइटेडलाई १-१ को बराबरिमा रोकेको छ । शनिबार सम्पन्न खेलमा स्पष्ट जित निकाल्न नसक्दा म्यानचेष्टर युनाइटेड लिगको छैठौँ स्थानमा पुगेको हो ।


खेलको २३ औँ मिनेटमा रोजोले गोल गर्दै म्यानुको लागि सुरुवाती अग्रता दिलाएका थिए । खेलमा सुरुवाती अग्रता लिएपनि बर्नमाउथका जोसुआ किङले पहिलो हाफ सकिन ५ मिनेट बाँकि हुँदा पेनाल्टीमार्फत बराबरी गोल फर्काए ।

४५ औँ मिनेटमा एन्ड्रयु सर्मन दोहोरो कार्ड खाँदै मैदानबाट बाहिरिएपछि बर्नमाउथ १० खेलाडीमा सीमित बन्न पुग्यो । दोस्रो हाफमा बर्नमाउथ १० खेलाडीमा सीमित हुँदा पनि म्यानचेष्टरले त्यसको फाइदा लिन भन सकेन ।

म्यानुका लागि ७१ औँ मिनेटमा प्राप्त पेनाल्टीमा जाल्टन इब्राहिमोभिचले गोल गर्नबाट चुके । त्यस्तै दोस्रो हाफको इन्जुरी समयमा पउल पोग्बाले गोल गर्ने सुन्दर मौका पनि  गुमाउँदा खेल १-१ को बराबरिमा सकिएको हो ।


हिजोको खेलमा बराबरिमा रोकिएको म्यानचेष्टर युनाइटेड २६ खेलबाट ४९ अंकका साथ तालिकाको छैठौँ स्थानमा पुगेको हो । बर्नमाउथ भने २७ अंकसहित तालिकाको चौधौँ स्थानमा पुगेको छ ।
