कमल र अरुणा वर्ष उत्कृष्ट खेलाडी

विजय नेपाल 
	


पोखरा । भलिबलकी अरुणा शाही र लनटेनिसका खेलाडी अरुणा अधिकारीले पोखरा स्पोर्टस् अवार्डतर्फ वर्ष उत्कृष्ट खेलाडीको अवार्ड चुमेका छन्। 

नेपाल खेलकुद पत्रकार मंच कास्कीको आयोजनामा शनिबार पोखरामा भएको समारोहमा शाही र अधिकारीले क्रमशः वर्ष उत्कृष्ट महिला र पुरुष खेलाडीको अवार्ड चुमेका हुन्। यसैगरी, वर्ष उत्कृष्ट प्रशिक्षकमा तेक्वान्दोका सुनबहादुर लामा र उदीयमान खेलाडी भलिबलकी ममता डगौरा घोषित भए।  उत्कृष्ट महिला तथा पुरुष उत्कृष्टलाई २५-२५ हजार तथा अन्यलाई नगद १० हजार सहित अवार्ड दिइएको हो । वर्ष उत्कृष्ट खेल संघबाट कास्की जिल्ला लन टेनिस संघलाई सम्मान गरियो।

लाइफटाइम अचिभ्मेन्ट अवार्डबाट पूर्व खेलाडी खड्गबहादुर रानाभाट सम्मानित भए। ५५ वर्षदेखि नेपाली खेलकुद क्षेत्रमा अनवरत योगदान दिएका रानाभाटलाई अवार्डका साथ दोसल्ला र सम्मानपत्र अर्पण गरिएको हो। 

प्रमुख अतिथि पोखरा लेखनाथ महानगरपालिका कार्यालयका प्रमुख मानबहादुर जिसी, मञ्चका केन्द्रिय अध्यक्ष महेश आचार्य, महासचिव प्रकाश तिमिल्सिना, नेपाल पत्रकार महासंघ कास्की अध्यक्ष दीपेन्द्र श्रेष्ठ लगायतले अवार्ड प्रदान गरे। 

वर्ष उत्कृष्ट पुरुष खेलाडी कुमार अधिकारीको उपस्थित नहुँदा उक्त अवार्ड बुबा दुर्गा अधिकारीले ग्रहण गरे। पाँच वर्षसम्म राष्ट्रिय च्याम्पियन कुमार सन् २००७ देखि २०१२ सम्म नम्बर वान खेलाडी हुन्। भलिबलकी अन्तर्राष्ट्रिय खेलाडी अरुणाले २०७३ मा फाईभ वुमन वल्र्ड च्याम्पियनशीप छनौट प्रतियोगितामा एशियन सेन्ट्रल जोनबाट फस्र्ट रनरअप हुन सफल भएकी थिइन्।

वर्ष उत्कृष्ट महिलातर्फ फुल कन्ट्याक्ट कराँतेकी सुस्मी श्रेष्ठ र भारोत्तोलनकी टीका माया गुरुङ तथा पुरुषतर्फ क्रिकेटका करण केसी र ह्याण्डबलका विशाल वस्नेत मनोनयनमा थिए। उदियमान खेलाडीमा एथ्लेटिक्सका दर्शना बुढा मगर र सागर नेपाली मनोनयनमा थिए। उत्कृष्ट प्रशिक्षकमा भारोत्तोलनका बखतमान श्रेष्ठ र  एथ्लेटिक्सकी इन्द्रा मल्ल मनोनयनको सूचीमा थिए। 

पोखरा लेखनाथ महानगरपालिका कार्यालयका प्रमुख मानबहादुर जिसीले पोखरालाई खेलकुदको राजधानी बनाउन यस्ता कार्यक्रम महत्वपूर्ण हुने बताए। उक्त अवसरमा गायक प्रमोद खरेल, विनोद बानियाँले गीत प्रस्तु गरेका थिए भने बीबोईङ, जुम्बा डान्सका साथै सालैजो तथा झ्यारे नृत्य राष्ट्रिय भावका गीतमा नृत्य र मार्शल आर्टसका खेलाडीले प्रस्तुति राख्दा समारोह रमाइलो बनेको थियो। 

कार्यक्रममा अवार्ड संयोजक समेत रहेका मञ्चका अध्यक्ष केशव पाठक, सहसंयोजक दीननाथ बराल, सचिव रंजन अधिकारी, सदस्य मन क्षेत्री र लक्ष्मी जिसीलगायत बोलेका थिए।
