प्रशिक्षणका लागि जापान जाने नेपाली फुटबल टोलीको बिदाई

काठमाण्डौँ। एएफसी एसियन कप छनौट अन्तर्गत ताजिकिस्तानबिरुद्धको खेलको तयारीमा रहेको नेपाली टोली १० दिने प्रशिक्षण र अभ्यास खेलका लागि जापान जाने नेपाली राष्ट्रिय फुटबल टोलीलाई बिदाई गरिएको छ । 


ललितपुरमा एक कार्यक्रमको आयोजना गरी अखिल नेपाल फुटबल संघ एन्फाले नेपाली टोलीको बिदाई गरेको हो । एएफसी एसियन कप छनौट अन्तर्गत ताजिकिस्तानबिरुद्धको खेलको तयारीमा रहेको नेपाली टोली टोलीका जापानिज प्रशिक्षक ग्योतोकु कोजी र नेपालका लागि जापानी राजदूतावासको पहलमा जापान जान लागेको हो । 

सन् २०२० मा ओलम्पिकको आयोजना गर्ने जापानले स्पोर्टस फर टूमरो कार्यक्रम अन्तर्गत नेपाली टोलीलाई जापान भ्रमण गराउने र प्रशिक्षण तथा अभ्यास खेल खेलाउन लागेको हो । जापान भ्रमण गर्ने २४ सदस्यीय नेपाली टोलीको कप्तानी अनिल गुरुङले गर्नेछन् । 

प्रशिक्षक राजु काजी शाक्यले नेपालले जापान भ्रमणबाट धेरै कुरा सिक्नेमौका पाउने विश्वास व्यक्त गर्नुभयो । एशियन कपको तयारीमा रहेको नेपालले यसअघि फिलिपिन्स र यमनसँग नेपालले खेलिसकेको छ । दुई खेलमा १ अंक जोडेको नेपाल समूहको तेस्रो स्थानमा छ भने ६ अंकसहित फिलिपिन्स पहिलो र ४ अंकसहित यमन दोस्रो स्थानमा छ ।

समूहको शीर्ष दुई टीम एएफसी एशियन कपमा छनोट हुनेछ । नेपालले आगामी खेल ताजिकिस्तानसँग खेल्नेछ । जापानमा आठ दिनको अवधिमा नेपालले पाच अभ्यासखेल खेल्नेछ । जसमध्ये जापानी लिग जे लिगका टिमको युवा टिमसँग प्रतिस्पर्धा गर्नेछ भने दुई खेल युनिभर्सिटी टिम र एक खेल स्थानीय क्लवसँग खेल्नेछ । टोली शुक्रबार साँझ जापान प्रस्थान गर्नेछ ।
