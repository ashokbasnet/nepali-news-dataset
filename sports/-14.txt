संकटा सिमरा गोल्डकपको सेमिफाईनलमा

विभागिय टिम सशस्त्र प्रहरीको एपिएफ क्लबलाई पन्छाउदै सिएमजी संकटा क्लब आठौं सिमरा गोल्डकपको सेमिफाईनलमा प्रवेश गरेको छ।
सिमरा रंगशालामा शुक्रबार भएको खेलमा एपिएफमाथि २–० को जित निकाल्दै संकटा प्रतियोगिताको अन्तिम चारमा प्रवेश गरेको हो।

बिभागीय टिमविरुद्ध संघर्षपूर्ण जित हात पार्ने क्रममा संकटाका लागि राज पौडेल र सुशील केसीले गोल गरेका थिए। खेलको सुरुवातदेखि तालमेलमा देखिए पनि फिनिसिङ कमजोर देखिएको एपिएफमाथि संकटाले खेलको ४१ औं मिनेटमा पहिलो गोल गरेको थियो।

बिदेशी खेलाडी मार्टिन अजाईले डिबक्स भित्रबाट गरेको क्रसलाई सदुपयोग गर्दै राजले बललाई पोष्टको दिशा दिएका थिए।

खेलमा अग्रता लिएको पाँच मिनेट बित्न नपाउँदै संकटाले अग्रता दोब्बर पारेको थियो। पहिलो हाफमा थपिएको एक मिनेटको ईन्जुरी समयमा संकटाका लागि सुशील केसीले दोस्रो गोल गरेका थिए। मार्टिनकै क्रसलाई सुशीलले सदुपयोग गरेको थिए।

खेलमा दुई गोलले पछि परेपछि दवावमा देखिएको एपिएफले दोस्रो हाफमा लय देखाउन सकेन। दोस्रो हाफको सुरुवातदेखिनै संकटाले एपिएफलाई दवावमा राखेको थियो। खेलमा फर्कने केही अवसर सिर्जना गरे पनि एपिएफले सदुपयोग गर्न भने सकेन। एपिएफका युवराज खड्काले थुप्रै अवसर खेल फालेका थिए।
