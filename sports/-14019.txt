धोनीका कारण कोहलीलाई तनाव

एजेन्सी। भारतीय क्रिकेट टिमका पूर्वकप्तान एमएस धोनीका कारण अहिलेका कप्तान विराट कोहलीलाई निकै तनाव भएको छ । धोनीले टेस्टसँगै सीमित ओभरका क्रिकेटको कप्तानी छोडेपछि उनको उत्कृष्ट फिनिसरको पुरानो स्वरुप देख्न पाइने अपेक्षा गरिएको भए पनि धोनी फर्ममा आउन नसकेपछि कोहली निकै तनावमा परेका हुन् । 

कोहलीले धोनी अर्को विश्वकप खेल्ने वा नखेल्ने भन्ने कुरा उनको अबको सुधारमा भर पर्ने बताए । कोहलीले यो सिजनमा हुने २४ वटा सीमित ओभरका खेलमा धोनीको फर्ममा आउने विश्वस पनि व्यक्त गरेका छन् । पछिल्लो समय धोनी फर्ममा नभएपछि उनलाई टिममा राख्ने वा नराख्ने भन्ने विषय निकै चर्चामा छ । टिमका सबैभन्दा सफल कप्तान भएकै कारण धोनीलाई टिममा राख्ने वा उनको खेल हेरे हटाउने भन्ने विषयमा निर्णय लिन कोहलीलाई निकै सकस परेको बताइएको छ ।
