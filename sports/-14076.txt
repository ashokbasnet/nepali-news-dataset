एमएस धोनीलाई दियो भाग्यले साथ, स्टम्पमा बल लागेर पनि भएनन् आउट

कोलम्बो। श्रीलंकाको पालेकेलेमा हिजो भएको भारत र श्रीलंकाबीचको दोस्रो वन डे क्रिकेटमा भारतीय ब्याट्सम्यान महेन्द्र सिंह धोनी भाग्यवश आउट हुनबाट जोगिएका छन् । उनले यही भाग्यशाली जीवनदानका कारण भारतलाई जीत दिलाएका छन् । 

हिजो बिहीबार भारतले श्रीलंकाले दिएको लक्ष्य पछ्याउँदै थियो । भारतले डकवर्थ लुइस पद्धतिका आधारमा ४७ ओभरमा २३१ रनको लक्ष्य पाएको थियो । १ सय १८ रनको स्कोर हुँदा ४ विकेट झरेपछि धोनी ब्याटिङ गर्न आएका थिए । उनी क्रिजमा आएपछि थप १३ रन बनाउँदा अन्य तीन ब्याट्सम्यान पनि आउट भए । 

यस्तो बेलामा ३५ औं ओभरमा श्रीलंकाका बलर विश्वा फर्नान्डोको बल खेल्दै गर्दा धोनीले बल मिस गरे र बल सिधा स्टम्पमा लाग्यो । तर भाग्यले धोनीलाई साथ दियो । बल स्टम्पमा लागे पनि बेल हल्लिएनन् र धोनी नटआउट रहे । यही जीवनदानका कारण धोनीले नटआउट इनिङ खेल्दै भारतलाई जीत दिलाए ।
