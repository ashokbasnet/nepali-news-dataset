भारतविरुद्धको खेलको दुई दिनअघि श्रीलंकाली कप्तानमाथि प्रतिबन्ध, यस्तो छ कारण

कोलम्बो। भारतसँग तेस्रो वन डे क्रिकेटको दुई दिनअघि श्रीलंकाली क्रिकेट टिमका कप्तान उपुल थरंगा कारबाहीमा परेका छन् । उनीमाथि दुई खेलको लागि प्रतिबन्ध लगाइएको छ । अन्तर्राष्ट्रिय क्रिकेट परिषदले उनीमाथि टिमले ढिलो बलिङ गरेका कारण कारबाही गरेको हो । ‘स्लो ओभर रेट’का कारण थरंगा अब दुई खेल खेल्न पाउने छैनन् । 

थरंगामाथि प्रतिबन्ध लगाइएपछि श्रीलंकाली क्रिकेट बोर्डले टेष्ट टिमका कप्तान दिनेश चाण्डिमल र टप अर्डर ब्याट्सम्यान लाहिरु थिरिमानेलाई टिममा ल्याएको छ । प्रतिबन्धका कारण थरंगा भारतविरुद्ध हुने आगामी दुई खेल खेल्न पाउने छैनन् । यी दुई खेल २७ र ३१ अगष्टमा हुनेछन् । थरंगामाथि प्रतिबन्ध लागेपछि चमारा कपुगेदरालाई कार्यवाहक कप्तान नियुक्त गरिएको छ । उता काँधको चोटका कारण ओपनर दनुष्का गुणतिलका पनि आगामी दुई खेल खेल्न सक्ने छैनन् । यस्तोमा उनको ठाउँमा भिरिमानेले ओपनिङ गर्नेछन् भने चार नम्बरमा थरंगाको ठाउँमा चाण्डिमलले ब्याटिङ गर्नेछन् ।
