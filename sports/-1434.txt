दोस्रो इनिङमा भारत २७२ मै अलआउट, १८८ रनको झिनो लक्ष्य पछ्याउँदै अष्ट्रेलिया

काठमाडौं। बैंगलुरुको एम चिन्नास्वामी स्टेडियममा अष्ट्रेलियालाई आतिथ्य गरिरहेको भारतले अष्ट्रेलियालाई १८८ रनको झिनो लक्ष्य दिएको छ। आफ्नो पहिलो इनिङमा १८९ रनमात्र बनाएको भारतले दोस्रो इनिङमा पनि राम्रो प्रदर्शन गर्न सकेन। आफ्नो दोस्रो इनिङमा पनि भारत २७२ रनमै अलआउट भएको छ। 
दोस्रो इनिङमा भारतको लागि चेतेश्वर पुजाराले सर्वाधिक ९२ रन बनाए। जोश ह्याजलउडको बलमा मिचेल मार्शबाट क्याच आउट भएका पुजाराले २२१ बल खेलेर ७ चौका प्रहार गरेका थिए। पुजारापछि अजिंक्या राहाणे (५२) र लोकेश राहुल (५१) बाहेक अरुले प्रभावशाली प्रदर्शन गर्न सकेनन्। अष्ट्रेलियाका लागि जोश ह्याजलउडले सर्वाधिक ६ विकेट लिए। उनीबाहेक मिचेल स्टार्क र स्टिभ ओकिफले समान २/२ विकेट लिए। भारतले आफ्नो अन्तिम ३६ रन बनाउँदा ६ विकेट गुमाएको थियो। 
अष्ट्रेलियाले दिउँसो साढे १२ बजे आफ्नो दोस्रो इनिङ थालेको छ। १८८ रनको लक्ष्य पछ्याएको अष्ट्रेलिया यो समाचार तयार पार्दासम्म ३ ओभरमा बिना कुनै विकेटको क्षति १८ रन बनाएर खेलिरहेको छ। अष्ट्रेलियाको लागि ओपनर डेभिड वार्नर र म्याट रेन्सो क्रिजमा छन्।
