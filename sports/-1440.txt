अब क्रिकेट खेलाडीलाई  पनि रातो कार्ड दिइने

काठमाण्डौँ। फुटबलमा जस्तै अब क्रिकेट खेलमा पनि खेलाडीले गम्भिर प्रकारको अनुशासन भंग गरे रातो कार्ड दिइने भएको छ ।

इंगल्याण्डको मेरिलिबोर्न क्रिकेट क्लब एमसिसिका अनुसार अब छिट्टै अन्तराष्ट्रिय क्रिकेट परिषद (आइसिसि)ले रेड कार्डको प्रयोग गर्नेबारे निर्णय गर्ने जनाएको हो । आइसिसिले यो निर्णय आउँदो अक्टोबर १ बाट लागू गर्ने बताइएको छ ।  
 
एमसिसि प्रमुख जोन स्टेफेनसनले अब क्रिकेटमा खेलाडीले गर्ने खराब आचरणलाई रोक्न रातो कार्ड दिन सक्ने अधिकार अम्पायरलाई दिन लागिएको बताए ।   

क्रिकेटका नयाँ नियमको बारेमा एमसिसि क्रिकेट कमिटीको मुम्बइमा गत डिसेम्बरमा बसेको बैठकमा पनि छलफल भएको थियो । रन आउटको नियमसँगै अब क्रिकेटमा प्रयोग गरिने ब्याटको आकार र सिमा पनि तय गरिने भएको छ ।

नयाँ नियमअनुसार अब रन लिइरहेको अवस्थामा ब्याट्सम्यानको ब्याट क्रिजभित्र प्रवेश गरिसकेको अवस्थामा भुइँमा नटेकाई हावामै भएपनि यसलाई नटआउट दिइनेछ ।
