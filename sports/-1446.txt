दोस्रो टेष्टमा भारत विजयी, १८८ को झिनो लक्ष्य पनि पछ्याउन सकेन अष्ट्रेलियाले 

काठमाडौं। अष्ट्रेलियासँगको टेष्ट सिरिजको दोस्रो टेेष्टमा भारत ७५ रनले विजयी भएको छ। बैंगलुरुको एम चिन्नास्वामी स्टेडियममा अष्ट्रेलियालाई आतिथ्य गरिरहेको भारतले दोस्रो टेष्टमा अष्ट्रेलियालाई ७५ रनले पराजित गरेको हो।१८८ रनको झिनो लक्ष्य पछ्याएको अष्ट्रेलियाले त्यही लक्ष्य पनि पूरा गर्न सकेन।

चौथो दिनमा आफ्नो दोस्रो इनिङ थालेको अष्ट्रेलिया दिनभर पनि टिक्न सकेन। ३५ ओभर ४ बल खेल्दा अष्ट्रेलिया १ सय १२ रनमा अलआउट भएको छ। अष्ट्रेलियाका लागि कप्तान स्टेफन स्मिथले २८ र पिटर ह्याण्डसकम्बले २४ रन बनाए। भारतका लागि रविचन्द्रन अश्विनले ६ विकेट लिए। उम्श यादवले २, इशान्त शर्मा र रविन्द्र जडेजाले १/१ विकेट लिए।

आफ्नो दोस्रो इनिङमा भारत २ सय ७४ रनमा अलआउट भएको थियो। दोस्रो इनिङमा भारतको लागि चेतेश्वर पुजाराले सर्वाधिक ९२ रन बनाए। जोश ह्याजलउडको बलमा मिचेल मार्शबाट क्याच आउट भएका पुजाराले २२१ बल खेलेर ७ चौका प्रहार गरेका थिए। पुजारापछि अजिंक्या राहाणे (५२) र लोकेश राहुल (५१) बाहेक अरुले प्रभावशाली प्रदर्शन गर्न सकेनन्। अष्ट्रेलियाका लागि जोश ह्याजलउडले सर्वाधिक ६ विकेट लिए। उनीबाहेक मिचेल स्टार्क र स्टिभ ओकिफले समान २/२ विकेट लिए। भारतले आफ्नो अन्तिम ३६ रन बनाउँदा ६ विकेट गुमाएको थियो। 

यसअघि टस जितेर ब्याटिङ रोजेको भारत पहिलो इनिङमा १८९ रनमै समेटिएको थियो। जसमा लोकेश राहुलले ९० र करुण नायरले २६ रन जोडेका थिए। पहिलो इनिङमा अभुतपूर्व बलिङ गर्दै अष्ट्रेलियाका नथान लायोनले ८ विकेट लिएपछि घरेलु टोलीको इनिङ ध्वस्त भएको थियो। त्यस्तै सन मार्सको ६६ र म्याट रेन्सोको ६० रनको सहयोगमा अष्ट्रेलियाले २७६ रन जोड्दै पहिलो इनिङमा ८७ रनको अग्रता बनाएको थियो। रविन्द्र जडेजाले भारतका लागि ६ विकेट लिएका थिए।

बैंग्लोरमा भइरहेको अष्ट्रेलियाबिरुद्धको दोस्रो टेष्टमा पनि भारतीय ब्याट्सम्यानहरुको प्रदर्शन सन्तोषजनक रहेन। यद्यपि पुणे टेष्टको तुलनामा भने केही सुधारिएको थियो। तर, बलरहरुको उत्कृष्ट प्रदर्शनका कारण भारतको जीत सुनिश्चित भएको थियो। यसअघि पुणेमा भएको पहिलो टेष्टमा ३३३ रनको जित हासिल गरेपछि चार टेष्टको शृङखलामा १/१ को बराबरी भएको छ।
