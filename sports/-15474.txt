नेपाल एसिया कपमा छनोट, मलेसियाविरुद्ध विकेट नगुमाइ शानदार जीत, दुवै ओपनरको अर्धशतक

काठमाडौं । मलेसियाविरुद्ध शानदार जीतसँगै नेपाल यू–१९ एसिया कप क्रिकेट प्रतियोगितामा छनौट भएको छ । नेपालका ओपनर सन्दिप सुनार र आसिफ शेख दुवैले अर्धशतक प्रहार गर्दै नेपाललाई शानदार जीत दिलाएका हुन् । मलेसियाले दिएको १ सय २२ रनको लक्षय पछ्याउँदा नेपालका कुनै पवि ब्याट्सम्यान आउट भएनन् । सन्दिप ५१ र आसिफ ५० रनमा नटआउट रहे ।

छनौट प्रतियोगिताको सेमिफाइनलमा नेपालले मलेसियाबाट १२२ रनको लक्ष्य पाएको थियो । टर जितेर फिल्डिङ रोजेको नेपालले मलेसियालाई निर्धारित ५० ओभरको खेलमा ४२ ओभरमा अलआउट गर्दै १२१ रनमा समेटेको थियो । मलेसियालाई सस्तैमा समेट्न नेपालका कप्तान दिपेन्द्र सिंह ऐरीले ५ विकेट लिए । ८ ओभर बलिङ गरेका उनले २९ रन खर्चेका थिए । नेपालका लागि पवन सर्राफले २, रोहित पौडेल, सन्दिप लामिछाने र सहाब आलमले १÷१ विकेट लिए । 

मलेसियाका लागि सबैभन्दा बढी नलिन डिसिल्भाले ३९ रन बनाए । कप्तान वीरेन्द्र जगजित सिंहले २५, मोहम्मद शाहरिलले १४ र अमर जुहदी हसलनले १४ रन बनाए । अन्य कुनै पनि ब्याट्सम्यानले दोहोरो अंकमा रन बनाउन सकेनन् ।
