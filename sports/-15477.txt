यु–१९ एसिया कप छनौटः यसरी सबैको मनमुटुमा बसे सन्दिप सुनार

काठमाडौं । मलेसियामा आज भएको यु–१९ एसिया कप छनौट खेलमा नेपाली टोलीका ब्याट्सम्यान सन्दिप सुनारको समर्पणले सबैको दिल जितेको छ । यसले आजको खेलमा आफ्ना ब्याटिङ पार्टनर आसिफ शेखका लागि जे गरे त्यसले उनको स्तर धेरै माथि उठाइदिएको छ । 

खेलमा पहिले फिल्डिङ गरेको नेपाली टोलीलाई मलेसियाले १ सय २२ रनको लक्ष्य दिएको थियो । यो लक्ष्य पछ्याउनका लागि नेपाली टोलीका दुई ओपनर सन्दिप सुनार र आसिफ शेख क्रिजमा थिए । २० ओभरको खेल सकिँदासम्म नेपालको स्कोर १ सय ४ रन थियो । सन्दिप ४७ र आसिफ ३४ रनमा खेलिरहेका थिए । नेपाललाई जीतको लागि १८ रन आवश्यक थियो । 

मलेसियाका बलरले २१ औं ओभरको दोस्रो बल वाइड फाले । नेपाललाई अब जीतको लागि १७ रन चाहियो । त्यही ओभरको पाँचौ बलमा सन्दिपले चौका प्रहार गरेर आफ्नो अर्धशतक पूरा गरे । अब नेपालको लागि जित्न १३ रन चाहिएको थियो । सन्दिप ५१ रनमा खेल्दा आसिफको मात्रै ३४ रन थियो । नेपाललाई जित्न मात्रै १३ रन चाहिँदा आसिफलाई अर्धशतक पु¥याउन अझै १६ रन आवश्यक थियो । 

आसिफको अर्धशतक पूरा हुन मुस्किल देखिन्थ्यो । तर, २१ ओभर सकिएपछि स्ट्राइक पाएका आसिफले २२ औं ओभरको पहिलो, दोस्रो र तेस्रो बलमा लगातार तीन चौका प्रहार गरे । अब दुवै टिमको स्कोर बराबर भयो । नेपाललाई जीतको लागि मात्रै १ रन चाहिएको थियो र आसिफलाई अर्धशतक पूरा गर्न ४ रन ।

त्यो ओभरका बाँकी तीन बलमा आसिफले रन बनाउन सकेनन् । वा भनौं एक रन बनाउन सक्ने हुँदा पनि बनाउन चाहेनन् । ओभर सकियो, स्ट्राइक फेरियो र सन्दिप सुनार स्ट्राइकमा आए । सन्दिपले अघिल्लो ओभरका अन्तिम तीन बलमा आसिफले रन नलिनुको कारण बुझिसकेका थिए । उनले २३ औं ओभरमा आसिफको लागि यस्तो गरिदिए जसका कारण उनको खेल भावनाले निकै प्रशंशा पायो । उनले त्यो पूरै ओभर मेडल खेले । उनले यो ओभरका कुनै पनि बलमा रन बनाएनन् मात्रै बल डिफेण्ड गरेर बसे । 

ओभर सकियो स्ट्राइक पनि फेरियो । स्ट्राइकमा आएका आसिफले ओभरको पहिलो बलमै चौका प्रहार गरे । चौकासँगै नेपालले खेल जित्यो । आसिफको अर्धशतक पनि पूरा भयो । नेपालका दुवै ओपनर अविजित अर्धशतकसहित देशको लागि जीत दिलाएर पभेलियन फर्किए । यो जीतसँगै नेपाल यु–१९ एशिया कपको लागि छनौट भएको छ ।
