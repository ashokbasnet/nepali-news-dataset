नेपालगञ्ज दोस्रो टुबोर्ग गोल्डकप फुटबलमा सुदुरपश्चिम-११ को विजयी सुरुवात

नेपालगञ्ज । नेपालगञ्जमा ‘दोस्रो टुबोर्ग नेपालगञ्ज गोल्डकप फुटबल प्रतियोगिता’ सुरु भएको छ ।
प्रतियोगिताको उद्घाटन खेलमा दिल्ली युनाइटेडलाई १–० गोलले पराजित गरी सुदुरपश्चिम–११ विजयी भएको छ । तीनजना विदेशी खेलाडी उतारेको सुदुरपश्चिमले २२ औं मिनेटमा अग्रता लिएको थियो ।

एरोनले गरेको गोल नै निर्णायक भएपछि सुदूरपश्चिमले सेमिफाइनल यात्रा तय गरेको हो । अब सुदूरपश्चिमले फाइनलमा पुग्नका लागि संकटा र सशस्त्र प्रहरीको विजेतासँग प्रतिस्पर्धा गर्नेछ ।

विदेशी खेलाडीसँग तालमेल नमिल्दा सुदुरपश्चिमले धेरै गोल गर्न सकेको थिएन । दिल्लीले राम्रो गोल गर्ने अवसर नै पाएन । नकआउट प्रतियोगिता भएकाले दुवै तर्फका खेलाडीले आक्रमक खेल खेलेका थिए ।

सुदुरपश्चिमका प्रशिक्षक ललित चन्दले खेल जिते पनि खेलाडीले सोचेजस्तो खेल खेल्न नसकेको बताए । ‘हाम्रो फरवार्डलाइनमा अलि तालमेल मिलेन, दिल्लीको रक्षापंक्ति पनि बलियो थियो’ प्रशिक्षक चन्दले भने ।

दिल्लीका प्रशिक्षक अनसुल कटियारले आफ्नो टीमले राम्रो खेलेको तर मौकाको पाउदा सदुपयोग गर्न नसकेको बताउनुभयो । क्याप्टेन डन लेप्चाले सोचेजस्तो खेल प्रदर्शन गर्न नसकेको उनको भनाई छ ।

पाँच लाख पुरस्कारको नेपालगञ्ज गोल्डकपको उद्घाटन एन्फाका अध्यक्ष नरेन्द्र श्रेष्ठले गरेका थिए । पहिलो खेलको म्यान अफ द म्याच दिल्ली युनाइटेडका क्याप्टेन डन लेप्चा भएको  बाँके जिल्ला फुटबल संघका अध्यक्ष भोजराज शाहीले बताए ।
शुक्रबार नेपालगञ्ज–११ र नेपाल प्रहरीका बीचमा खेल हुने बताइएको छ ।
