आइसीसीको नयाँ नियमले धोनी संकटमा

एजेन्सी। अन्तर्राष्ट्रिय क्रिकेट परिषद् आइसीसीले २८ सेप्टेम्बरदेखि लागू गरेको नयाँ नियमका कारण भारतीय क्रिकेट टिमका पूर्वकप्तान महेन्द्र सिंह धोनी संकटमा पर्न सक्नेछन् । आइसीसीले लागू गरेको नयाँ नियम ‘फेक फिल्डिङ’का कारण अस्ट्रेलियाको घरेलु क्रिकेटमा एक क्रिकेटरले पेनाल्टीको सजाय पाइसकेका छन् । 
पूर्व भारतीय क्रिकेटर संजय मांजरेकरले आइसीसीलाई यो नियममा पुनर्विचार गर्न भनेका छन् । यो अनुरोधमा उनले भारतीय पूर्व कप्तान धोनीको नामै तोकेका कारण उनी संकटमा फस्न सक्ने देखिएको हो । यो नियमअनुसार कुनै पनि फिल्डरले बल समात्न नसक्दा पनि बल नसमातिकनै बल फालेको जस्तो एक्सन गरेमा ब्याटिङ गर्ने टिमले ५ अतिरिक्त रन पाउँछ । यसरी ब्याट्सम्यानलाई झुक्याउँदा फिल्डिङ गर्ने टिमले ५ रन जरिवाना तिर्नुपर्ने नियम २८ सेप्टेम्बरदेखि लागू गरिएको छ । 
भारतका पूर्वकप्तान धोनिले धेरै पटक यस्तो फेक फिल्डिङ गरिसकेका छन् । तर, यसअघि यस्तो नियम नहुँदा उनीमाथि कारवाही भएको थिएन । अहिले पूर्व क्रिकेटर मांजरेकरले धोनीको उदाहरण नै दिँदा धोनीले पटक पटक गरेका यस्ता फिल्डिङका कारण उनी कारवाहीमा पर्न सक्छन् । तर, मांजरेकरले भने यसलाई चिटिङ नभइ धोनीको विशेष कलाको संज्ञा दिएका छन् ।
