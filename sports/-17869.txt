नेइमार बिनै मैदानमा उत्रिएको पिएसजीको आक्रामण प्रस्तुती, एन्जर्स ५-० ले पराजित 

एजेन्सी । फ्रेन्च लिग १ मा नेइमार बिनै मैदानमा उत्रिएको पेरिस सेन्ट जर्मेन (पिएसजी) आक्रामक रुपमा देखिएको छ। 

फ्रेन्च लिग अन्तर्गत गएराति भएको खेलमा पिएसजीले एन्जर्समाथि ५–० को शानदार जित हात पार्यो। 

चोटका कारण खेलमा सहभागी हुन नसकेका नेइमार बिना नै मैदानमा उत्रिएको खेलमा स्टार खेलाडी एडिन्सन काभानी र किलियन एम्बाप्पेले आक्रामक गोल गरे। 

खेल सुरु भएको पाँचौ मिनेटमै ड्यानी एल्भेसको क्रसलाई किलियन एम्बाप्पेले गोलमा परिणत गर्दै पिएसजीलाई अग्रता दिलाए। त्यस्तै १४ औँ मिनेटमा जुलियन ड्राक्सलरले पिएसजीका लागि दोस्रो गोल गरेका थिए। त्यस्तै फ्रेन्च लिगमा आफ्नो व्यक्तिगत गोल संख्या १ सय पुर्याएका काभानीले खेलको ३० औँ र ६० औँ मिनेटमा एक–एक गोल गरे। 

एम्बाप्पेले खेलको ८४ औँ मिनेटमा गोल गर्दै पिएसजीलाई ५–० को फराकिलो गोल अन्तरको जित दिलाए।

यो जितसँगै पिएसजीले १२ खेलमा १० खेलमा जित र दुइमा बराबरी गर्दै ३२ अंक जोडेको छ।
