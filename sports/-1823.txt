मनाङलाई पाखा लगाउँदै रुपन्देही सेमिफाइनलमा

नेपालगञ्ज । नेपालगञ्जमा जारी दोस्रो टुबोर्ग नेपालगञ्ज गोल्डकप फुटबल प्रतियोगितामा लक्ष्मी हुन्डाई मनाङ मस्र्याङ्दी क्लवलाई पराजित गर्दै रुपन्देही–११ सेमिफाइनलमा पुगेको छ ।

एक गोलले पछि परेको रुपन्देहीले अन्तिम १२ मिनेटमा प्रतियोगितालाई आफ्नो पक्षमा पारेको थियो । मनाङले ७५ मिनेटमा सुशील लामाको गोलबाट अग्रता लिएको थियो ।

८७ मिनेटमा उत्तम गुरुङको गोलबाट बराबरी गरेको रुपन्देहीले अमर डंगोलको ८९ मिनेटको गोलले अग्रता बढाएको थियो । मनाङले त्यसपछि काउन्टर अट्याक गरेपनि गोल गर्न सकेन ।

पछिल्लो चार भेटमा रुपन्देहीले मनाङलाई तिन पटक स्तब्ध बनाएको छ । सुरुङ गोल्डकप, सिमरा गोल्डकपमा रुपन्देहीले मनाङलाई पराजित गरेको रुपन्देही रमपङ गोल्डकपमा भने मनाङसँग हारेको थियो ।

मनाङमा तीन र रुपन्देहीमा एकजना विदेशी खेलाडी थिए । रुपन्देहीबाट खेलेका विदेशी खेलाडी मुसाले स्तरीय प्रदर्शन गरे । उनैले म्यान अफ द म्याचको पुरस्कार पाए ।

रुपन्देहीले मनाङका विदेशी खेलाडी अफिज ओलावालालाई कडा निगरानी राखेको थियो । खेलमा मनाङका दुई र रुपन्देहीका एकजनाले पहेलो कार्ड पाएका थिए ।

प्रशिक्षक छिरिङ लोप्सनले सिनियर आठ जना बन्द प्रशिक्षण रहेको र जुनियरलाई मिलाएर नेपालगञ्ज आउँदा खेलको तालमेल नमिलेको बताए । क्याप्टेन निराजन मल्लले नयाँ र पुरानाका बीचमा तालमेल नमिलेको र एक गोलले अग्रता लिइसकेपछि पनि अन्तिममा सम्हालिन नसकेको उल्लेख गरे ।

रुपन्देहीका प्रशिक्षक दयाराम सापकोटाले अन्तिम १२ मिनेट खेलाडीले बढी मिहेनत गरेकाले जित निकालेको बताए । क्याप्टेन दिलिप क्षेत्रीले गोल खाएपछि आक्रमक खेल्दा नतिजा निकाल्न सकेको उनको भनाई छ ।

सोमबार पहिलो सेमिफाइनल संकटा र सुदूरपश्चिम–११ का बीच हुनेछ । रुपन्देहीले सेमिफाइनलमा प्रहरीसँग भेट पक्का गरेको छ । पाँच लाख पुरस्कार रहेको नेपालगञ्ज गोल्डकपमा म्यान अफ द सिरिज हुने खेलाडीलाई मोटरसाइकल पुरस्कार दिने आयोजक बाँके जिल्ला फुटबल संघले जनाएको छ ।
