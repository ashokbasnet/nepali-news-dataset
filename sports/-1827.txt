तेस्रो लुम्बिनी पिस म्याराथनको उपाधि सेनाका होमलाल श्रेष्ठलाई

लुम्बिनी । तेस्रो संस्करणको लुम्बिनी पिस म्याराथनको उपाधि नेपाली सेनाका होमलाल श्रेष्ठले हात पार्न सफल भएका छन् ।
४२ दशमलव १९५ किलोमिटरको दुरी होमलालले २ घण्टा २२ दशमलव ३६ सेकेण्डमा पूरा गरेर पहिलो स्थान हासिल गर्न सफल भएका हुन् ।

सशस्त्र प्रहरीका गोपिचन्द्र पार्की २ घण्टा २४ दशमलव २४ सेकेण्डको टाइमिङ सहित दोस्रो र नेपाल आर्मीका खगेन्द्र भाटले तेस्रो स्थान हासिल गरे । भाटले २ घण्टा २४ दशमलव ४१ सेकेण्डमा दौड पूरा गरेका थिए । 

विजेता होमलाल श्रेष्ठले १ लाख नगद हात पार्नुभयो । दोस्रो हुनेले ७५ र तेस्रो हुनेले ५० हजार रुपैया प्राप्त गरेका छन् ।  सिद्धार्थ गौतम बुद्धत्व प्राप्त गरी कपिलबस्तु फर्केको दिन फाल्गुन शुक्ल पूर्णिमाको अवसर पारेर बुद्धजन्मस्थल लुम्बिनीमा आईतबार पिस म्याराथन आयोजना गरिएको हो ।

बुद्धत्व प्राप्ति पछि कपिलबस्तु आउँदा बुद्धले पिता सुद्धोधनलाई पहिलोपटक भेटेको कुदानबाट म्याराथन शुरु गरिएको थियो । कुदान, तिलौराकोट, दोहनी हुदै म्याराथन मायादेवी बगैंचामा पुगेर म्याराथन सम्पन्न भएको थियो । बुद्ध जन्मस्थलमा आएर उपाधि जित्दा खुशी लागेको विजेता श्रेष्ठले प्रतिक्रिया दिए ।
