पोखरा राइनोजको अफिसियल जर्सी र लोगो सार्वजनिक, कप्तानको जिम्मेवारी गौचनले सम्हाल्ने

काठमाडौँ। पोखरा राइनोजले आफ्नो अफिसियल जर्सी र लोगो सार्वजनिक गरेको छ। बुधबार राजधानीको लाजिम्पाटमा पत्रकार सम्मेलनको आयोजना गर्दै जर्सी र लोगो सार्वजनिक गरिएको हो। पोखरा राइनोज आगामी डिसेम्बर १९ बाट टियु मैदानमा हुने इपिएल खेल खेल्ने ७ टोली मध्ये एक हो। जसको नेतृत्व ब्याट्सम्यान तथा लेग स्पिन बलर शक्ति गौचनले गर्दैछन्।

जगदम्बा फोर स्पोर्ट्सका एमडी साहिल अग्रवालले उक्त पत्रकार सम्मेलनमा पोखरा राइनोजको कप्तानी शक्ति गौचनले सम्हाल्ने जानकारी दिएका हुन्। क्लबमा शक्ति गौचनसहित विनोद भण्डारी, सुशन भारी, राजेश पुलामी मगर, विक्रम सोब, सौरभ खनाल, नुरध्वज सेन, सन्तोष भट्ट र सुनिल धमाला रहेका छन्।

क्लबका लागि चार जना प्लेयर भने चयन गर्न बाँकी रहेको जनाइएको छ। जसमध्ये तीन जना विदेशी प्लेयरलाई समेत राखिने छ।

एक जना नेपाली प्लेयर भने पोखरामा ट्यालेन्ट हन्टको आयोजना गरी छानिने बताइएको छ। कार्यक्रममा पोखरा लेखनाथ महानगरपालिकाका मेयर मान बहादुर जिसी पनि सहभागि थिए। कार्यक्रममा बोल्दै उनले पोखरालाई स्पोर्ट्स सिटीको रुपमा विकान गर्ने बताए।
