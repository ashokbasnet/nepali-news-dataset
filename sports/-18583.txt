यु-१९ एसिया कप क्रिकेट : नेपाल आज अफगानिस्तानसँग भिड्दै

काठमाडौँ । पहिलो पटक एसिसी यु-१९ एसिया कप क्रिकेट प्रतियोगिताको सेमिफाइनलमा पुगेको नेपाल आज अफगानिस्तानसँग भिड्दै छ। 

मलेसियाको किनररा ओभल मैदानमा हुने खेलमा नेपालले विजय लक्ष्यका साथ अफगानिस्तानको सामना गर्नेछ। दुबै टोली अहिलेसम्म यु-१९ एसिया कपको फाइनलमा पुग्न सकेको छैनन्। त्यसैले पनि दुबै टोली नयाँ इतिहास रच्ने दाउमा छन्। 

समूह ‘ए’ मा रहेको बंगालादेशले सोही समूहको भारतलाई आठ विकेटले पराजित गरेपछि नेपाल समूहको उपविजेता बन्दै प्रतियोगिताको सेमिफाइनलमा प्रवेश गरेको हो। समूह चरणको खेलमा तीन खेल खेलेको नेपालले दुई खेलमा जित तथा एक खेलमा हार बेहोरेको थियो। 

नेपालले बंगलादेशसँगको पहिलो खेलमा दुई विकेटले पराजित भएको थियो भने भारतलाई १९ रन तथा आयोजक मलेसियालाई आठ विकेट पराजित गरेको थियो। यु-१९ उमेर समूहको एसिया कपमा तीनपटक च्याम्पियन बनेको भारत लगातार दुई खेलमा पराजित हुँदै यसअघि नै प्रतियोगिताबाट बाहिरिसकेको छ भने आयोजक मलेसिया पनि प्रतियोगिताबाट बाहिरियो।

त्यसैगरी समूह ‘बी’मा रहेका पाकिस्तान र अफगानिस्तानले सेमिफाइनलको यात्रा तय गरे भने श्रीलङ्का र संयुक्त अरब इमिरेट्स (युएई) प्रतियोगिताबाट बाहिरिए।
