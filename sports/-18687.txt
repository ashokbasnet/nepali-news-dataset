स्पेनिस ला लिगा : मैदानमै रियल मड्रिडका कप्तानको नाक भाँचियो

एजेन्सी । स्पेनिस ला लिगा फुटबल अन्तर्गत गएराति भएको खेलमा रियल मड्रिडका कप्तान सर्जियो रामोसको नाक भाँचिएको छ। पहिलो हाफमा एथ्लेटिको मड्रिडका लुकास हर्नान्डेजसँग ठोक्किएपछि उनको नाक भाँचिएको थियो। खेलका क्रममा मैदानमै नाक भाँचिएपछि उनी मैदानबाट बाहिरीएका थिए। 

ला लिगा फुटबल अन्तर्गत यो सिजनको पहिलो मड्रिड डर्बीमा रियल मड्रिड बराबरीमा रोकिएको छ। गएराति घरेलु मैदानमा भएको खेलमा एथ्लेटिको मड्रिडले भ्रमण टोली रियल मड्रिडलाई गोलरहित बराबरीमा रोकेको हो। 

यो बराबरीले दुवै मड्रिड टिमलाई शीर्ष स्थानको बार्सिलोना भन्दा १० अंकले पछि रहन बाध्य पारेको छ। दुबै टोलीले गोल गर्ने मौका बनाए पनि गोल भने गर्न सकेनन्। स्टार खेलाडी क्रिष्टियोनो रोनाल्डोले यो खेलमा पनि गोल गर्न सकेनन्। 

बराबरीपछि तेस्रो स्थानको रियल मड्रिडको २४ अंक भएको छ भने चौथो स्थानमा रहेको एथ्लेटिको मड्रिडको पनि २४ अंक नै छ।
