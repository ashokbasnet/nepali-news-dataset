इंग्लिस प्रिमियर लिग : वेष्ट ह्यामका प्रशिक्षक मोयसलाई पहिलो गासमै ढुंगा

एजेन्सी । प्रशिक्षक डेविड मोयसको प्रशिक्षणमा खेलेको वेष्ट ह्यामलाई पहिलो गासमै ढुंगा मिलेको छ। उनको प्रशिक्षणपछि गएराति गएको खेल वेष्ट ह्यामको पहिलो खेल हो।

इंग्लिस प्रिमियर लिग फुटबल अन्तर्गत गएराति भएको खेलमा वेष्ट ह्याम वाट्फोर्डसँग पराजित भएको छ। 

वाट्फोर्डले घरेलु मैदानमा वेष्ट ह्याम युनाइटेडलाई २–० ले हरायो। वाट्फोर्डका लागि विल ह्युज र रिचलिसनले एक एक गोल गरे। ११ औं मिनेटमा ह्युजको गोलबाट वाट्फोर्डले पहिलो हाफमा १–० को अग्रता लियो। 

६४ औं मिनेटमा रिचलिसनले गोल गर्दै वाट्फोर्डलाई २–० को जित दिलाए। वेष्ट ह्याम डेविड मोयसको प्रशिक्षणमा खेलेको पहिलो खेलमा नै पराजित भएको हो। उसको १२ खेलबाट ९ अंक छ र उ १८ औं स्थानमा छ । १८ अंक जोडेको वाट्फोर्ड आठौं स्थानमा कायम छ।
