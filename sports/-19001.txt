किन गरेनन् मेस्सीले बार्सिलोनाको नयाँ सम्झौतामा अझै हस्ताक्षर ?

एजेन्सी । स्ट्राइकर लियोनल मेस्सीले स्पेनिस फुटबल क्लब बार्सिलोना क्लबसँगको नयाँ सम्झौतामा अहिलेसम्म हस्ताक्षर गरेका छैनन्। 

गत जुलाईमा मेस्सीले सन् २०२१ सम्मका लागि नयाँ सम्झौतामा हस्ताक्षर गरेको बताइएपनि उक्त कुरा झुटो रहेको खुलासा भएको हो। 

मेस्सीले अहिलेसम्म उक्त सम्झौतामा हस्ताक्षर नगर्दा बार्सिलोना समेत अपट्यारो परेको छ। उनी आउँदो जनवरीको ट्रान्सफरका बेला अरु क्लबसँग सम्झौता गर्न खुला भएकाले बार्सिलोनालाई चिन्ता भएको हो। 

बर्सिलोनाका अध्यक्ष जोसेफ मारिया बार्टोमेउले यो कुनै चिन्ता गर्नुपर्ने विषय नरहेको र मेस्सीले नयाँ सम्झौता गरिसकेको दाबी गरेका छन्। उनका अनुसार मेस्सी सन् २०२१ सम्म बार्सिलोनामा अनुबन्धन भएका छन्।   

सम्झौता पत्रमा मेस्सीका बुबाले हस्ताक्षर गरिसकेको र त्यसको फोटो केही दिनमा बाहिर आउने बर्सिलोनाका अध्यक्ष जोसेफले बताएका थिए। तर अझै सम्झौताको प्रमाण भेटिएको छैन।  गएको ट्रान्सफर सिजनमा मेस्सी इंग्लिस क्लब म्यानचेष्टर सिटी जाने हल्ला पनि चलेको थियो।
