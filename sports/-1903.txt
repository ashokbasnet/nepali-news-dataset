नेपालगञ्जमा जारी टुबोर्ग गोल्डकपमा संकटा क्लव फाइनलमा

नेपालगञ्ज । नेपालगञ्जमा जारी दोस्रो टुबोर्ग नेपालगञ्ज गोल्डकप फुटबल प्रतियोगितामा सीएमजी संकटा क्लव फाइनलमा प्रवेश गरेको छ। साविक विजेता सुदूरपश्चिम-११ लाई हराउदै ट्राइबेकरमा ५-३ गोलले पराजित गर्दैै सेमिफाइनलमा प्रवेश गरेको हो।

निर्धारित समयमा एक/एक गोल भएको थियो । १६ औं मिनेटमा अब्दुलले गरेको गोलले अग्रता लिएर सुदूरपश्चिमले संकटालाई दबाबमा राखेको थियो। सुदूरपश्चिमको रक्षापंक्तिलाई तोड्न नसकेको संकटाले अतिरिक्त समयमा आरोनले डीएरियाभित्र ह्याण्ड गरेपछि पाएको पेनाल्टीलाई सदुपयोग गर्दै बराबरी गरेको थियो।

खेल सकिन एक मिनेट अघि पाएको उक्त पेनाल्टीलाई संकटाका अनिल गुरुङले गोल गरेका थिए । एक/एक गोलको बराबरी भएपछि खेल ट्राइबेकरमा पुगेको थियो । ट्राइबेकरमा संकटाका पाँचै जनाले गोल गरेका थिए । सुदूरपश्चिमका कप्तान चेतन चौधरी गोल हुन सकेन। खेलमा सुदूरपश्चिमका आरोनले दुई वटा पहेलो कार्ड पाएर बाहिरिए। संकटाले यसअघि पनि खप्तड गोल्डकपमा सुदूरपश्चिम–११ लाई सेमिफाइनलबाटै घर पठाएको थियो।

सुदूरपश्चिमका प्रशिक्षक ललित चन्दले निर्धारित समयमा पाएको धेरै अवसरलाई सदुपयोग गर्न नसक्नु दुर्भाग्य भएको बताए। कप्तान प्रणय अन्जानले अग्रता लिएर दबाबमा राख्दा पनि अन्तिममा दुर्भाग्यबस भएको गल्तीले पराजित हुनु परेको उल्लेख गरे।

संकटाका प्रशिक्षक सल्यान खड्गीले रणनीति अनुसार खेल खेल्न नसकेपनि लकले गर्दा जित्न सफल बताए । कप्तान रवि सिलवालले शुरुदेखि नै दबाबमा परेको र आफ्नो स्तर अनुसारको खेल्न नसकेको बताए।

सोमबारको खेलमा सुदूरपश्चिमका नरेन्द्र चौधरी म्यान अफ द म्याच भए। मंगलबार दोस्रो सेमिफाइनल प्रहरी र रुपन्देही–११ का बीच हुनेछ। पाँच लाख पुरस्कार रहेको नेपालगञ्ज गोल्डकपमा म्यान अफ द सिरिज हुने खेलाडीलाई मोटरसाइकल पुरस्कार दिने आयोजक बाँके जिल्ला फुटबल संघले जनाएको छ।
