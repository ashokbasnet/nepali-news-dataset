फुएनलाब्रादासँग बराबरीमा रोकिएको रियल मड्रिड अन्तिम १६ मा पुग्यो

एजेन्सी । स्पेनिस कोपा डेल रे फुटबलमा रियल मड्रिड तेस्रो डिभिजनको फुएनलाब्रादासँग बराबरीमा रोकिएको छ। 

अन्तिम ३२ अन्तर्गत मंगलबार राति भएको दोस्रो लेगमा तेस्रो डिभिजनको फुएनलाब्रादासँग २–२ को बराबरीमा रोकिए रियल मड्रिड अन्तिम १६ मा पुग्न सफल भएको हो। 

रियल मड्रिडका लागि दुई महिनापछि मैदान फर्किएका ग्यारेथ बेलको सहयोगमा दुबै गोल बोर्जा मायोरलले गरे। बेल काल्फ इन्जुरीका कारण दुई महिनादेखि मैदान बाहिर थिए। उनी मंगलबार रातिको खेलबाट मैदान फर्किएका हुन्। 

चोटपछिको मैदान आगमनमा उनले राम्रो प्रदर्शन गरेका छन्। १९ पटकको कप विजेता रियल मड्रिडका लागि दोस्रो लेगमा ६२ र ७० औं मिनेटमा गरी मायोरलले गोल गरेका हुन्। त्यसअघि २५ औं मिनेटमा मिल्लाको गोलबाट फुएनलाब्रादाले अग्रता लिएको थियो । ८९ औं मिनेटमा पार्टिल्लाले फुएनलाब्रादाका लागि बराबरी गोल गरे।
