भारतीय क्रिकेटरलाई १० नम्बर जर्सी लगाउन प्रतिबन्ध, यस्तो छ रोचक कारण 

मुम्बइ। अब हुने कुनै पनि अन्तर्राष्ट्रिय खेलमा कुनै पनि भारतीय क्रिकेट खेलाडीले १० नम्बर जर्सी लगाउन पाउने छैन । भारतीय क्रिकेट बोर्ड बिसिसिआइले कुनै पनि अन्तर्राष्ट्रिय खेलमा भारतीय राष्ट्रिय टिमका क्रिकेट खेलाडीलाई १० नम्बर जर्सी लगाउन नदिने निर्णय गरिएको हो । बिसिसिआइले यो जर्सी नम्बरलाई अनौपचारिक रुपामा ‘रिटायर’ गर्ने निर्णय गरेको छ । 

यसअघि १० नम्बर जर्सी भारतका महान क्रिकेट खेलाडी सचिन तेन्दुलकरले लगाउँदै आएका थिए । उनले सबै अन्तर्राष्ट्रिय खेलबाट सन्यास लिएपछि भारतीय टिममा यो नम्बरको जर्सी अरुले लगाएका थिएनन् । तर यही अगष्टमा श्रीलंकाविरुद्धको वन डे इन्टरनेशनलमा डेब्यू गरेका भारतीय युवा खेलाडी शार्दुल ठाकुरले १० नम्बर जर्सी लगाएर मैदानमा उत्रिए । ठाकुरले यो जर्सी लगाउनासाथ यसको विरोध सुरु भयो । जसका कारण बिसिसिआइले यो जर्सी नम्बरलाई पनि रिटायर गर्ने निर्णय गरेको हो । 

यो निर्णयसँगै अब १० नम्बर जर्सी भारतीय क्रिकेट टिममा सधैंका लागि सचिन तेन्दुलकरको नाममा मात्रै रहनेछ । ठाकुरलाई अर्को जर्सी नम्बर उपलब्ध गराइनेछ वा उनी आफैं अर्को नम्बर लिनेछन् । अहिलेसम्म अन्य कुनै खेलाडीले यो नम्बरको जर्सी लगाएका छैनन् र अबका दिनमा पनि कसैले यो जर्सी लगाउने छैनन् । जर्सी नम्बर १० तेन्दुलकरले २४ वर्षसम्म खेल जीवनमा सक्रिय हुँदा लगाएका थिए । उनले आइपिएल टिम मुम्बइबाट खेल्दा पनि यही नम्बरको जर्सी लगाउँथे ।
