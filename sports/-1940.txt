म्यानचेष्टर युनाइटेडलाई हराउँदै चेल्सी सेमिफाइनलमा

काठमाण्डौँ । चेल्सी एफ ए कप फुटबलको सेमिफाइनलमा प्रवेश गरेको छ ।

गएराति सम्पन्न खेलमा म्यानचेष्टर युनाइटेडलाई  १-० गोलअन्तरले पराजित गर्दै चेल्सी कपको अन्तिम चारमा प्रवेश गरेको हो ।
चेल्सीको जितमा एक मात्र गोल एन गोलो कान्टेले गरे ।

पहिलो हाफको ३५ औँ मिनेटमा आन्डेर हेरेरा दोहोरो पहँलो कार्ड खाँदै मैदानबाट बाहिरिएपछि म्यानचेष्टर युनाइटेड १० खेलाडीमा सिमित भएको थियो । पहिलो हाफको अन्तिमबाट नै एक खेलाडीबिना नै खेल्नुपरेको युनाइटेडले हार टार्न सकेन ।

दोस्रो हाफ सुरु भएको ६ मिनेट बित्न नपाउँदै चेल्सीका कान्टेले गोल गर्दै टिमको लागि १-० को जित सुनिश्चित गरे ।

म्यानचेष्टर युनाइटेड स्टारहरु जाल्ट इब्राहिमोभिच, वाएने रुनी र एन्थोनी मार्टियलबिना नै मैदान ओर्लिएको थियो ।
हिजोको जितसँगै चेल्सीले अब एफए कपको सेमिफाइनलमा टोटनहामसँग भिड्ने भएको छ ।
