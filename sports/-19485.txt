कारका कारण गम्भीर संकटमा जोन सीना, चुकाउनु पर्नेछ यति ठूलो मूल्य 

एजेन्सी। स्टार रेसलर जोन सीना आफ्नै कारका कारण गम्भीर संकटमा फसेका छन् । यो संकटबाट पार पाउनको लागि अब उनले निकै ठूलो मूल्य चुकाउनुपर्ने हुन सक्छ । जोन आफ्नै कार बेच्दा संकटमा फसेका हुन् । संसारका ठूला कार कम्पनीमध्ये एक फोर्डले उनीविरुद्ध कार बेचेको विषयमा अदालतमा मुद्दा हालिदिएको छ । उनीविरुद्ध सम्झौता तोडेर कार बेचेको आरोप छ । 

फोर्डले ‘२०१७ फोर्ड जिटी’ सुपरकार बिना अनुमति बेचेको अभियोगमा जोनमाथि मुद्दा हालेको हो । कम्पनीले यो मोडलका १ हजार मात्रै कार बनाएको थियो । जोनले कम्पनीसँग २ वर्षसम्म यो कार नबेच्ने सम्झौता गरेका थिए । तर सम्झौता तोडेर उनले कार बेचिदिए । फोर्डका अनुसार जोनले यो कार ५ करोड रुपैयाँमा बेचेका हुन् । कम्पनीले यो कार्यले आफूलाई ठूलो नोक्सानी भएको भन्दै सबै मुनाफा आफूले पाउनुपर्ने मागसहित मुद्दा हालेको हो ।
