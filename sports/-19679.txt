भुइँमा लडे स्टार लियोनल मेस्सी, प्रतिमा फेरी तोडफोड 

एजेन्सी । विश्व फुटबलका स्टार लियोनल मेस्सीको प्रतिमा फेरी तोडफोड भएको छ। अर्जेन्टिनाको राजधानी ब्युनेस एयरसमा रहेको काँसले बनेको मेस्सीको प्रतिमा केही व्यक्तिले तोडफोड गरेको अन्तराष्ट्रिय सञ्चारमाध्यमले जनाएका छन्। 

गएको वर्षको जुनमा अनावरण गरिएको मेस्सीको प्रतिमा योसहित दुईपटक तोडफोड भएको हो। मेस्सीको प्रतिमाको मूख्य भाग भुइँमा लडेको छ। यसअघि पनि मेस्सीको प्रतिमामा तोडफोड भएको थियो।

त्यहाँको सुरक्षा निकायले तोडफोडको कारण नखुलेको बताएको छ। तोडफोडका विषयमा अनुसन्धान भइरहेको त्यहाँको प्रहरीले जनाएको छ। मेस्सीले गएको अक्टोबरमा भएको विश्वकप छनौटको अन्तिम खेलमा इक्वेडर विरुद्ध ह्याट्रिक गर्दै अर्जेन्टिनालाई विश्वकप २०१८ मा पुर्‍याएका थिए।
