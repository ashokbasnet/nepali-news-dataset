झापा–११ का क्याप्टेन कटुवाललाई लाइफ टाइम एचिभमेन्ट अवार्ड

काठमाण्डौँ । दोस्रो रमपम झापा गोल्डकप मूल आयोजक समितीले रमपम झापा–११ का क्याप्टेन प्रवेश कटुवाललाई लाइफ टाइम एचिभमेन्ट अवार्ड प्रदान गरेको छ ।

क्याप्टेन कटुवाललाई पुरस्कार स्वरुप यामाहा कम्पनीको मोटरसाइकल समेत उपहार दिइएको छ । रमपम झापा गोल्डकप–२०७३ मूल आयोजक समितिले मंगलवार झापाको जामुनखाडीमा आयोजना गरेको आय÷व्यय सार्वजनिक तथा सम्मान कार्यक्रममा झापा ११ का अन्य खेलाडीलाई समेत जनही २५ हजार रुपैयाँका दरले सम्मान गरेको छ । आयोजकले प्रतियोगिता सञ्चालनका बेला फाइनलमा पुगे २५ हजार रुपैयाँ दिने घोषणा गरे अनुरुप झापा ११ का खेलाडीलाई सो रकमबाट पुरस्कृत गरिएको हो । प्रतियोगितामा झापा ११ उपविजेता बनेको थियो ।

सोही अवसरमा प्रतियोगिताका प्रायोजकलाई पनि प्रशंसापत्रद्धारा सम्मान गरिएको थियो । कार्यक्रममा झापा फुटवल संघका अध्यक्ष जलकुमार गुरुङले मोफसलमै उत्कृष्ट गोल्डकप सञ्चालन गरेर देखाउन सफल भएको बताए । उनले आगामी दिनमा पुरस्कार राशी बढाएर गोल्डकप आयोजना गर्ने प्रतिवद्धता पनि जनाएका छन् । झापा गोल्डकपको दोस्रो संस्करण बिर्तामोडको डोमालाल राजवंशी रंगशालामा गत माघ १५ गतेदेखि २४ गतेसम्म आयोजना गरिएको थियो ।
