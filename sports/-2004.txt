टुर्बोग गोल्डकप फुटबलमा प्रहरीलाई हराउँदै रुपन्देही-११ फाइनलमा प्रवेश

नेपालगञ्ज । नेपालगञ्जमा जारी दोस्रो टुर्बोग गोल्डकप फुटबल प्रतियोगितामा प्रहरीलाई  पराजित गरी रुपन्देही–११ फाइनलमा पुगेको छ। अमर डंगोलको दुई हेडिङ गोलको मद्दतले रुपन्देहीले प्रहरीलाई २–१ गोलले पराजित गरी फाइनलमा प्रवेश गरेको हो।

३३ मिनेटमा डीएरियाभित्र फाउल गरेपछि पाएको पेनाल्टीमार्फत प्रहरीले अग्रता लिएको थियो । जुमानु राईले प्रहरीलाई अग्रता दिलाएका थिए। गोल खाएको तिन मिनेटमै रुपन्देहीले बराबरी गरेको थियो । अमर डंगोलले उत्कृष्ट गोल गर्दै टीमलाई बराबरीमा ल्याएका थिए।

फ्रिकिकमा आएको बललाई डंगोलले हेडिङ गरेर गोल गरेका थिए । रुपन्देहीका डंगोललाई रोक्न प्रहरीका रक्षकलाई हम्मेहम्मे परेको थियो। ७५ मिनेटमा पाएको कर्नरमा फेरि डंगोलले हेडिङमार्फत नै गोल गरेपछि रुपन्देही–११ विजयी भएको थियो।

म्यान अफ द म्याच डंगोलको प्रदर्शन उत्कृष्ट रह्यो। बिहीबार उपाधीका लागि रुपन्देही–११ र संकटाका बीचमा खेल हुने आयोजक बाँके जिल्ला फुटबल संघले जनाएको छ ।
