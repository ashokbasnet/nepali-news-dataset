इपिएलको मुखैमा चितवन टाइगर्सका कप्तान पक्राउ, टिम संकटमा

काठमाडौं। सोमबारदेखि सुरु हुने एभरेष्ट प्रिमियर लिगको मुखैमा लिगको एक टिमका कप्तानलाई नै प्रहरीले पक्राउ गरेपछि उक्त टिमको खेल प्रभावित हुने खतरा देखिएको छ ।

लिगमा सहभागी हुने एक टिम ‘चितवन टाइगर्स’का कप्तान पृथु बास्कोटालाई प्रहरीले बिहीबार पक्राउ गरेको हो । डेजाभु नाइट क्लवमा बुधबार राती भएको तोडफोडको विषयमा बास्कोटालाई पक्राउ गरिएको महानगरीय प्रहरी अपराध अनुसन्धान शाखाले जनाएको छ । तर, बास्कोटा कप्तान रहेको टिम ‘चितवन टाइगर्स’ले विज्ञप्ति प्रकाशित गर्दै उक्त घटनामा बास्कोटा संलग्न नरहेको प्रस्टीकरण दिएको छ ।

प्रहरीले बास्कोटा डेजाभुका लगानीकर्ता भन्दै पक्राउ गरेको हो। तर उक्त क्लबमा बास्कोटाको शेयर संलग्नता रहेको भएपनि संचालक नरहेका चितवन टाइगर्सले  विज्ञप्तिमा जनाएको छ। 

प्रहरीले पृथुसहित डेजाभुका पाँच जना सञ्चालक पक्राउ गरेको छ। पक्राउ पर्नेमा मयक खड्का, विशाल डाँगी, मिलन श्रेष्ठ र जयन्त श्रेष्ठ पनि छन्। यसैगरी डिजे मार्समेलोलाई ल्याउने भनी इभेन्ट आयोजना गर्ने सिक्स्टी वन लाईभका रितेश मारवाडी र राजिव महर्जनलाई पनि पक्राउ परेको छ।
प्रहरीले डेजाभु र सिक्स्टी वान लाइभ मिलेर दर्शकलाई ठगेको आरोप लगाएको छ ।

डेजाभुले मार्समेलोको कार्यक्रमका लागि आयोजकलाई आफ्नो नाइट क्लब उपलब्ध गराएको थियो। तर मध्यरातसम्म आयोजकले मार्समेलो नआउने बताएपछि आक्रोशित दर्शकले क्लबमा तोडफोड गरेका थिए। तर चितवन टाइगर्सले भने पृथु डेजाभुका संचालक नभइ शेयरधनी मात्र रहेको भन्दै उनी घटनामा संलग्न नरहेको जनाएको छ ।

‘जसरी बैंकको कुनै पनि कारोबार तथा अन्य कार्यका लागि स्वयं बैंक जवाफदेही हुन्छ न कि शेयरधनी’ चितवन टाइगर्सले जारी गरेको विज्ञप्तिमा लेखिएको छ ‘त्यसैगरी पृथु पनि डेजाभुका संचालक नभइ शेयरधनी मात्र हुन् ।’ मार्समेलोको कार्यक्रमको आयोजक डेजाभु नभइ अर्कै इभेन्ट कम्पनी रहेको र डेजाभुले आफ्नो क्लव त्यो कम्पनीका लागि भाडामा दिएको हुँदा यो सबैको जिम्मेवार पनि डेजाभु नभइ त्यही कम्पनी हुने विज्ञप्तिमा जनाएको छ।
