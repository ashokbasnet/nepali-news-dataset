बंगलादेशलाई हराउँदै ह्विलचियर क्रिकेटको उपाधि नेपालले जित्यो

काठमाडौँ। नेपालमा पहिलो पटक आयोजना भएको त्रिकोणात्मक ट्वान्टी ट्वान्टी अन्तराष्ट्रिय ह्विलचियर प्रतियोगिताको उपाधि नेपालले जितेको छ। 

बंगलादेशलाई ५४ रनले हराउदै नेपालले पहिलो अन्तराष्ट्रिय उपाधि जितेको हो। किर्तीपुर क्रिकेट मैदानमा भएको फाइनलमा टस हारेर ब्याटिङको निम्तो पाएको नेपालले २० ओभरमा ३ विकेट गुमाउदै १ सय ६० रन बनाएको थियो।

उत्कृष्ट सुरुवात गरेको नेपालले पहिलो विकेटका लागि १ सय ४९ रनको साझेदारी गरेको थियो। नेपालका लागि दिगम चेम्जोङ लिम्बुले ७९ रन बनाए भने नविन राईले ५९ रन बनाए। जवाफमा बंगलादेश १८ ओभर दुई बलमा एक सय ६ रनमा अलआउट भयो।

बंगलादेशका लागि मोर्सेद आलमले २० तथा उज्जल बैरागीले १७ रन बनाउदा बाकि खेलाडी सस्तैमा पेभेलियन फर्किए। बंगलादेशलाई कम स्कोरमा रोक्न विपिन पौडेलले ३ विकेट लिए।

प्रतियोगितामा उत्कृष्ट खेलाडीमा पनि नेपालको बर्चश्व रहयो। ब्याट्सम्यान नेपालका नविन राई बने भने उत्कृष्ट बलर पनि नेपालका विपिन पौडेल ठहरिए। यस्तै बेष्ट किपर नेपालका राजु गुरुङ बने भने म्यान अफ द सिरीज दिगम चेम्जोङ लामा बने। ३ दिने प्रतियोगितामा नेपालसंगै भारत र बंगलादेशको सहभागिता रहेको थियो।
