नेपालगञ्ज टुबोर्ग गोल्डकपको उपाधी भिडन्त भोलि

चैत्र २ । नेपालगञ्ज रंगशालामा जारी नेपालगञ्ज टुबोर्ग गोल्डकप फुटबल प्रतियोगिताको फाइनल खेल भोलि बिहीबार हुने भएको छ ।
दोस्रो संस्करणको उपाधिका लागि काठमाडौंको सीएमजी संकटा क्लव र अग्नी रुपन्देही–११ प्रतिस्पर्धा गर्ने भएका छन् ।

सशस्त्र प्रहरीलाई २–१ र सुदूरपश्चिम–११ लाई ट्राइबेकरमा ५–३ गोलले पराजित गरेर संकटा नेपालगञ्ज गोल्डकपको फाइनलमा पुगेको हो ।
त्यस्तै रुपन्देही लक्ष्मी हुन्डाई मनाङ मस्र्याङ्दी र प्रहरीलाई जितेर फाइनलमा पुगेको छ । मनाङ र प्रहरी दुवैलाई समान २–१ गोलले पराजित गरेको थियो ।

फाइनलमा पुगेका दुवै टोलीले अघिल्ला दुई खेलमा शुरुवातमा गोल खाएर पनि नतिजा उल्टाएका थिए । यी दुई टोली यो वर्ष एकपटक मात्रै भेट भएको छ ।

धरानको बुढासुब्बा गोल्डकपको सेमिफाइनलमा भेट हुँदा संकटाले २–१ ले बाजी मारेको थियो । दुवै टीम उपाधि जित्न उच्च मनोबलका साथ मैदानमा उत्रिदै छन् ।
नेपालगञ्ज बाहेक संकटा यो वर्ष ६ वटा प्रतियोगिताको फाइनलमा पुगेको छ । तीन वटामा उपाधि जितेको छ भने तीन वटामा पराजय व्यहोरेको छ ।

संकटाका प्रशिक्षक सल्यान खड्गीका अनुसार, संकटाले बुटवलको तिलोत्तमा, नारायणघाटको विकास रनिङ शिल्ड र सिमरा गोल्डकपको उपाधि जितेको छ । सुदूरपश्चिमको खप्तड, नवलपरासीको राइनो राइजिङ र धरानको बुढासुब्बा गोल्डकपमा फाइनलमा पराजित भएको थियो ।

प्रशिक्षक खड्गीले पहिलो भन्दा दोस्रो प्रतियोगितामा खेलाडीले स्तरीय प्रदर्शन गर्न नसकेपनि टोली फाइनलमा पुगेकाले अब सुधार गरेर उपाधि जित्न सकिने बताए ।

रुपन्देही–११ का प्रशिक्षक दयाराम सापकोटाले मनाङ र प्रहरीजस्तो बलियो टोलीलाई पराजित गरेकाले खेलाडीको मनोबल उच्च रहेको बताए ।
