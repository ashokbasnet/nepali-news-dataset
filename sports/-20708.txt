इपिएलः पाकिस्तानी खेलाडीको छैटौं छक्कासँगै पोखरा राइनोज विजयी

काठमाडौं। एभरेष्ट प्रिमियर लिग (इपिएल) क्रिकेटको दोस्रो खेलमा पोखरा राइनोजले शानदार जीत हासिल गरेको छ । आज बिहान त्रिवि क्रिकेट ग्राउण्डमा भएको खेलमा चितवन टाइगर्सले दिएको ११४ रनको लक्ष्य राइनोजले बिना कुनै विकेटको क्षति १७ ओभर ४ बलमा भेट्टायो । 

राइनोजका लागि पाकिस्तानी खेलाडी इसरारुल्लाहले नटआउट ६१ रनको इनिङ खेले । ५२ बल खेलेका उनले ६ छक्का र १ चौका प्रहार गरे । उनले अन्तिममा छक्का नै हानेर इनिङ समाप्त गरेका थिए । अर्का ओपनर सुनिल धमला ४६ रनमा अविजित रहे । ५४ बल खेलेका उनले ३ चौका र २ छक्का प्रहार गरे । 

यसअघि टस हारेर ब्याटिङको निम्तो पाएको चितवन टाइगर्सले निर्धारित २० ओभरमा ९ विकेटको क्षतिमा ११३ रन बनाएको थियो । टाइगर्सका लागि कप्तान दिपेन्द्र सिंह ऐरीले सर्वाधिक ४२ रन बनाए । अनिल मण्डलले ३२ रनको योगदान दिए । अन्य कुनै पनि ब्याट्सम्यानले दोहोरो अंकमा रन बनाउन सकेनन् । 

राइनोजका लागि इसरारुल्लाहले नै सर्वाधिक ४ विकेट लिए । अर्का पाकिस्तानी खेलाडी ताज वलीले ३ विकेट लिए । बिक्रम सोब र शक्ति गौचनले १ १ विकेट लिए । पोखराका लागि सर्वाधिक रन बनाउँदै सर्वाधिक विकेट लिएका इसरारुल्लाह म्यान अफ द म्याच घोषित भए ।
