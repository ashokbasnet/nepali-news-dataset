इपिएलः अन्तिम ओभरमा रोहितको चमत्कारपछि भैरहवाको शानदार जीत

काठमाडौं। १९ औं ओभरमा रोहित पौडेलको चमत्कारपछि भैरहवा ग्ल्याडिएटरले ललितपुर प्याट्रिएट्समाथि ४ विकेटको शानदार जीत हासिल गरेको छ । १५ बल बाँकी छँदा ३४ रनको आवश्यकता रहेको कठिन अवस्थामा ब्याटिङमा आएका रोहितले तुफानी ब्याटिङ गर्दै ११ बलमा ३१ रन बनाएपछि भैरहवा जीततर्फ उन्मुख भएको थियो । 

अन्तिम २ बलमा २ रन चाहिने अवस्थामा दुई रन लिन खोज्दा रोहित रनआउट भएपछि अन्तिम बलमा भैरहवालाई मात्रै १ रन चाहिएको थियो । अन्तिम बल खेल्न आएका कृष्ण कार्कीले चौका प्रहार गर्दै भैरहवाको जीत सुनिश्चित गरे । तुफानी ब्याटिङ गरेका रोहितले ११ बलमा ५ चौका र १ छक्का प्रहार गरेका थिए । १४२ रनको लक्ष्य पछ्याएको भैरहवाको लागि पुनित बिष्टले सर्वाधिक ५० रन बनाए । ३८ बल खेलेका उनले ५ चौका र २ छक्का प्रहार गरे । भैरहवाको लागि आरिफ शेखले नटआउट २७, शरद भेषवाकरले १३ तथा हरिशंकर शाहले १० रन बनाए । 

यसअघि टस हारेर ब्याटिङको निम्तो पाएको ललितपुरले ९ विकेटको क्षतिमा १४१ रन बनाएको थियो । ललितपुरका लागि सबैभन्दा बढी योगेश नागरले ३३ बलमा ५४ रन बनाए । कप्तान ज्ञानेन्द्र मल्लले ४२, जयकिशन कोल्सावालाले १४ रन बनाए । भैरहवाका लागि दिपेश श्रेष्ठले सर्वाधिक ३ विकेट लिए । आरिफ शेख र पुनित मिश्राले २÷२ तथा शरद भेषवाकरले १ विकेट लिए । ललितपुरका लागि योगेश नागरले २ तथा सुबोथ भाटी र सन्दिप लामिछानेले १÷१ विकेट लिए । अर्धशतक बनाएका भैरहवाका पुनित बिष्ट म्यान अफ द म्याच घोषित भए ।
