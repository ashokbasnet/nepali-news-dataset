इपिएल: कप्तान महारुफको कमब्याकसँगै काठमाडौंको पहिलो जीत

काठमाडौं। कप्तान परवेज महारुफले कप्तानी इनिङ खेलेसँगै काठमाडौं किंग्स इलेभेनले एभरेष्ट प्रिमियर लिगमा पहिलो जीत हासिल गरेको छ । काठमाडौंले चितवन टाइगर्सलाई ३ विकेटले पराजित गरेको छ । सुरुका दुई खेलमा लगातार पराजयपछि आलोचनाको शिकार भएका महारुफले तेस्रो खेलमा एकाएक कमब्याक गर्दै ३९ रनको इनिङ खेले । ३३ बल खेलेका उनले ३ चौका र २ छक्का प्रहार गरे ।

टिमको स्कोर १२ रन हुँदा ओपनर सागर पुन आउट भएसँगै क्रिजमा आएका महारुफले दोस्रो विकेटका लागि अमित श्रेष्ठसँग ६५ रन र तेस्रो विकेटका लागि सागर कुमारसँग २१ रनको साझेदारी गरे । अलराउण्डर महारुफले बलिङतर्फ पनि उत्कृष्ट प्रदर्शन गरे । उनले टिमको लागि सर्वाधिक ३ विकेट लिए । 

सुरुदेखि नै आक्रामक ब्याटिङ गरेको काठमाडौंले चितवन टाइगर्सले दिएको १४३ रनको लक्ष्य ४ बल बाँकी छँदै १९.२ ओभरमा ७ विकेटको क्षतिमा भेट्टायो । काठमाडौंका लागि अमित श्रेष्ठले ३८, सागर कुमारले २३, सिद्धान्त लोहनीले १२ रनको योगदान दिए । 

यसअघि टस हारेर पहिले ब्याटिङको निम्तो पाएको चितवनले निर्धारित २० ओभरमा १४२ रन बनाएको थियो । चितवनका ओपनर दिलिप नाथले सर्वाधिक ४६ रन बनाए । साबेज खानले २७ योगेन्द्रसिंह कार्कीले १७ र कमलसिंह ऐरीले १२ रन बनाए । काठमाडौंका लागि महारुफपछि सागर पुन, अमर रौटेला र बिक्रम भुसालले १/१ विकेट लिए । चितवनका लागि प्रविण गुप्ताले २ तथा प्रमेश कुमार, सहाब आलम र दिपेन्द्र सिंह ऐरीले १/१ विकेट लिए । 

यो जीतसँगै इपिएलका सबैभन्दा अनुभवी खेलाडी महारुफले आफू कप्तानीका लागि सक्षम भएको प्रमाणित गरेका छन् । आजको खेलमा उनी म्यान अफ द म्याच पनि घोषित भए ।  ३३ वर्षीय महारुफ इपिएलका सबैभन्दा अनुभवी खेलाडी हुन् । विश्व च्याम्पियन रहिसकेको श्रीलंकाको राष्ट्रिय टिमका खेलाडी महारुफले अहिलेसम्म २२ टेष्ट, १०९ वन डे इन्टरनेशनल, ८ टि–२० इन्टरनेशनल र ९१ ट्वान्टी ट्वान्टी खेलिसकेका छन् ।
