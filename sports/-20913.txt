शक्ति गौचनको चौकासँगै पोखरा विजयी, काठमाडौं तेस्रोपटक पराजित

काठमाडौं। एभरेष्ट प्रिमियर लिग (इपिएलमा) पोखरा राइनोजले दोस्रो जित हात पारेको छ । आज त्रिवि क्रिकेट ग्राउण्डमा भएको खेलमा काठमाडौं किंग्स इलेभेनलाई ६ विकेटले पराजित गर्दै पोखराले दोस्रो जित हात पारेको हो । 

टस हारेर ब्याटिङको निम्तो पाएको काठमाडौंले निर्धारित २० ओभरमा ८ विकेटको क्षतिमा ९८ रनको झिनो स्कोर मात्र खडा गर्न सकेको थियो । ९९ रनको झिनो लक्ष्य पछ्याएको पोखराले १० बल बाँकी छँदै लक्ष्य पूरा गर्यो । लक्ष्य पूरा गर्न १ रन बाँकी छख्दा कप्तान शक्ति गौचनले चौका प्रहार गर्दै इनिङ समाप्त गरेका थिए । 

काठमाडौंका लागि सागर पुनले ३६, राजु रिजालले १७ र सोमपाल कामीले १० रन बनाए पनि अन्य कुनै ब्याट्सम्यानले दोहोरो अंकमा रन बनाउन सकेनन् । जवाफी ब्याटिङमा उत्रिएको पोखराका लागि इसरारुल्लाहले ४५ रनको नटआउट इनिङ खेले । उनले ३ चौका र २ छक्का प्रहार गरे । कप्तान शक्ति गौचनले नटआउट १८ रन बनाए । ओपनर सुनिल धमलाले २० रन बनाए । 

काठमाडौंको इनिङ सय रन नपुग्दै धराशायी पार्न पोखराका बिक्रम सोब, शक्ति गौचन र सुशन भारीले २÷२ विकेट लिए । ताज वली र इसरारुल्लाहले १÷१ विकेट लिए । काठमाडौंका लागि सागर पुनले २ र बिक्रम भुसालले १÷१ विकेट लिए ।
