इपिएलः बिराटनगर वारियर्सको एउटै इनिङमा ५ रेकर्ड, एउटै ओभरमा २ रेकर्ड

काठमाडौं। एभरेष्ट प्रिमियर लिग (इपिएल) क्रिकेटको ९ औं खेलको पहिलो इनिङमा ५ रेकर्ड बनेका छन् । चितवन टाइगर्सविरुद्ध बिराटनगर वारियर्सले ब्याटिङ गरेको यो एउटै इनिङमा ५ रेकर्ड बन्दा इनिङको अन्तिम ओभरमै २ रेकर्ड बनेका छन् । 

टस हारेर पहिले ब्याटिङको निम्तो पाएको बिराटनगरले पहिलो इनिङमा १७४ रनको स्कोर खडा गरेको छ । यो यस वर्षको इपिएलमा कुनै पनि इनिङमा बनेको सबैभन्दा ठूलो स्कोर हो । यस वर्षको इपिएलमा अहिलेसम्म यति ठूलो स्कोर कुनै पनि टिमले बनाउन सकेका छैनन् । यस्तै टिमको तेस्रो क्रमका ब्याट्सम्यान बाबर हयातले सबैभन्दा ठूलो व्यक्तिगत स्कोरको रेकर्ड बनाएका छन् । उनले ४२ बलमा ८१ रन बनाउँदै अहिलेसम्मकै सबैभन्दा ठूलो व्यक्तिगत स्कोरको रेकर्ड बनाएका छन् । 

टिमका बलर प्रविण गुप्ता एक्लैले तीन रेकर्ड बनाएका छन् । उनले यो इनिङमा ५ विकेट लिँदै एक इनिङमा सबैभन्दा धेरै विकेट लिने बलर बनेका छन् । इनिङको अन्तिम ओभरमा मात्रै उनले थप २ रेकर्ड बनाए । उनले अन्तिम ओभरमा ४ विकेट लिँदै एक ओभरमा सबैभन्दा धेरै विकेट लिएको रेकर्ड पनि बनाए । उनले ओभरको दोस्रो बलमा अनिल शाहलाई विकेटकिपर दिलिप नाथको हातबाट स्टम्पिङ आउट गराएका थिए । 

ओभरको तेस्रो बलमा २ रन दिएको गुप्ताले अन्तिम ३ बलमा ह्याट्रिक गर्दै यो वर्षको एकमात्र ह्याट्रिक गरेका छन् । यस वर्ष अहिलेसम्म अन्य कुनै पनि बलरले ह्याट्रिक गर्न सकेका छैनन् । गुप्ताले इनिङको चौथो बलमा प्रनित थापामगरलाई विकेटकिपर दिलिप नाथको हातबाट स्टम्पिङ, पाँचौ बलमा पुष्प थापालाई सन्दिप सुनारको हातबाट क्याच तथा अन्तिम बलमा करण केसीलाई प्रमेश कुमारको हातबाट क्याच आउट गराए ।
