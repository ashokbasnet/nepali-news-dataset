चितवन टाइगर्सको पराजयसँगै एउटै खेलमा बन्यो छैटौं रेकर्ड

म्यान अफ द म्याच विराटनगरका बाबर हयात ।
                                
                                        
                        काठमाडौं। एभरेष्ट प्रिमियर लिग (इपिएल) क्रिकेटको ९ औं खेलमा चितवन टाइगर्सको पराजयसँगै एउटै खेलमा छैटौं रेकर्ड बनेको छ । यसअघि पहिलो इनिङमै ५ रेकर्ड बनिसकेको खेलको दोस्रो इनिङमा चितवन टाइगर्स १०३ रनमा अलआउट हुँदा छैटौं रेकर्ड बनेको हो । आज चितवनलाई ७१ रनले पराजित गर्दै बिराटनगरले यस वर्ष इपिएलको सबैभन्दा फराकिलो जीत हात पारेको हो । 

आज बिराटनगरको पहिलो इनिङमा १७४ रनको विशाल स्कोर खडा गर्न बाबर हयातले ८१ रनको योगदान गरे । अंशुमन रथले ४१, आसिफ शेखले २१, कप्तान पारस खड्काले १६ रन बनाए । चितवनका लागि प्रविण गुप्ता एक्लैले ५ विकेट लिए । प्रमेश कुमारले २ र योगेन्द्रसिंह कार्कीले १ विकेट लिए । 

१७५ रनको लक्ष्य पच्छ्याएको चितवनका लागि भीम सार्कीले सबैभन्दा धेरै २४ रन बनाए । सन्दिप सुनारले १६, प्रविण गुप्ताले १३, कमलसिंह ऐरीले १३ र साबेज खानले १२ रन बनाए । अन्य कुनै पनि ब्याट्सम्यानले दोहोरो अंकमा रन बनाउन सकेनन् । विराटनगरका लागि बसन्त रेग्मीले सर्वाधिक ३ विकेट लिए । अविनाश कर्णले २ विकेट लिए । करण केसी, पुष्प थापा र अंशुमन रथले १/१ विकेट लिए ।

यो खेलको पहिलो इनिङमा ४ रेकर्ड बनिसकेका थिए एउटै इनिङमा ४ रेकर्ड बन्दा इनिङको अन्तिम ओभरमै २ रेकर्ड बनेका थिए । टस हारेर पहिले ब्याटिङको निम्तो पाएको बिराटनगरले पहिलो इनिङमा १७४ रनको स्कोर खडा गरेको थियो । यो यस वर्षको इपिएलमा कुनै पनि इनिङमा बनेको सबैभन्दा ठूलो स्कोर हो । यस वर्षको इपिएलमा अहिलेसम्म यति ठूलो स्कोर कुनै पनि टिमले बनाउन सकेका छैनन् । 

यस्तै टिमको तेस्रो क्रमका ब्याट्सम्यान बाबर हयातले सबैभन्दा ठूलो व्यक्तिगत स्कोरको रेकर्ड बनाएका छन् । उनले ४२ बलमा ८१ रन बनाउँदै अहिलेसम्मकै सबैभन्दा ठूलो व्यक्तिगत स्कोरको रेकर्ड बनाएका छन् । 

टिमका बलर प्रविण गुप्ता एक्लैले तीन रेकर्ड बनाएका छन् । उनले यो इनिङमा ५ विकेट लिँदै एक इनिङमा सबैभन्दा धेरै विकेट लिने बलर बनेका छन् । इनिङको अन्तिम ओभरमा मात्रै उनले थप २ रेकर्ड बनाए । उनले अन्तिम ओभरमा ४ विकेट लिँदै एक ओभरमा सबैभन्दा धेरै विकेट लिएको रेकर्ड पनि बनाए । उनले ओभरको दोस्रो बलमा अनिल शाहलाई विकेटकिपर दिलिप नाथको हातबाट स्टम्पिङ आउट गराएका थिए । 

ओभरको तेस्रो बलमा २ रन दिएको गुप्ताले अन्तिम ३ बलमा ह्याट्रिक गर्दै यो वर्षको एकमात्र ह्याट्रिक गरेका छन् । यस वर्ष अहिलेसम्म अन्य कुनै पनि बलरले ह्याट्रिक गर्न सकेका छैनन् । गुप्ताले इनिङको चौथो बलमा प्रनित थापामगरलाई विकेटकिपर दिलिप नाथको हातबाट स्टम्पिङ, पाँचौ बलमा पुष्प थापालाई सन्दिप सुनारको हातबाट क्याच तथा अन्तिम बलमा करण केसीलाई प्रमेश कुमारको हातबाट क्याच आउट गराए ।
