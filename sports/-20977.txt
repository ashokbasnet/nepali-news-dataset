अविनाश कर्ण चम्किँदा विराटनगरको लगातार चौथो जीत, भैरहवा पहिलोपटक पराजित

काठमाडौं। बलर अविनाश कर्ण चम्किएपछि विराटनगर वारियर्सले एभरेष्ट प्रिमियर लिग (इपीएल) मा लगातार चौथो जित हात पारेको छ । कर्णले भैरहवाका चार ब्याट्सम्यानलाई पभेलियन फर्काएपछि बिराटनगरको जीत सुनिश्चित बनेको थियो । आज भएको खेलमा विराटनगरले भैरहवालाई ३९ रनले पराजित गरेको हो । विराटनगरको जितमा हङकङका ब्याट्सम्यान अंशुमन रथले ५७ रन बनाए भने बलिङमा अभिनास कर्णले ४ तथा बसन्त रेग्मीले ३ विकेट लिए। 

त्रिवि क्रिकेट मैदानमा १५० रनको लक्ष्य पछ्याएको भैरहवा १८.३ ओभरमा ११४ रनमा अलआउट भयो। विराटनगरले यसअघि ललितपुर, पोखरा र चितवनलाई हराएको थियो। प्रतियोगितामा भैरहवाको यो पहिलो हार हो। भैरहवाले यसअघि ललितपुर र काठमाडौं किंग्स–११ लाई पराजित गरेको थियो। टस हारेर पहिले ब्याटिङ गरेको विराटनगर वारियर्सले अंशुमन रथको अर्धशतक मद्दतमा ६ विकेट गुमाएर १४९ रन बनाएको थियो।

प्रतियोगितमा दोस्रो अर्धशतक प्रहार गर्ने क्रममा रथले ५० बल खेलेर ८ चौकाको मद्दतमा सर्बाधिक ५७ रन बनाए। यस्तै बाबर हायतले ३६, कप्तान पारस खड्काले १५ तथा प्रनित थापा मगरले १४ रन जोडे। करण केसी ११ रनमा नटआउट रहे। भैरहवाका हरीशंकर शाहले ३ तथा आरिफ शेखले २ विकेट लिए।

१५० रनको लक्ष्य पछ्याएको भैरहवाका लागि कुनै पनि खेलाडीले टिकेर खेल्न सकेनन्। ओपनर प्रदिप ऐरी र हरीशंकर शाहले १८–१८ रन बनाए। नयाँ विदेशी खेलाडी प्रथम सालोन्केले ओपनिङ गरेपछि हरीशंकरले मिडल अर्डरमा ब्याटिङ गरेका थिए। यस्तै पुनित विष्टले १५ तथा आरिफ शेखले १० रन जोडे। बलिङमा विराटनगरका अभिनास कर्णले ४ ओभरमा २५ रन खर्चेर ४ विकेट लिए। यस्तै ३.३ ओभर बलिङ बसन्त रेग्मीले ३, अदिसा अपुहानी, कप्तान पारस खड्का र करण केसीले १–१ विकेट लिए।
