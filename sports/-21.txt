कतारमा बस्ने पूर्व खेलाडीद्वारा नुवाकोट तेक्वान्दो संघलाई सहयोग

२५ माघ,नुवाकोट ।
 रोजगारी लगायत अन्य सिलसिलामा कतार बस्दै आएका नेपाली पूर्व तेक्वान्दो खेलाडीहरुले नुवाकोट तेक्वान्दो संघलाई खेलकुद सामाग्री हस्तान्तरण गरेको छ । ओलम्पियन खेलाडी संगिना वैद्यको विशेष पहलमा संकलन गरिएको उक्त सामाग्री तेक्वान्दो पूर्व खेलाडी उत्तम भण्डारी र अर्का पूर्व खेलाडी अर्जुन गोतामीले संघका वरिष्ठ उपाध्यक्ष सुमन अधिकारी र तेक्वान्दो सहायक प्रशिक्षक शरण घलेलाई उक्त सामाग्री हस्तान्तरण गरेका हुन् ।

नुवाकोटबाट अन्तराष्ट्रिय स्तरमा तेक्वान्दो खेल मार्फत नेपाल चिनाउन ओलम्पियन खेलाडी संगिना वैद्य र साफ खेलकुदमा सहभागी रमेश श्रेष्ठ जस्ता खेलाडी उत्पादन भएको नुवाकोट तेक्वान्दो डोजाङलाई सहयोग गर्न पाउँदा आफूलाई गर्व लागेको तेक्वान्दो पूर्व खेलाडी उत्तम भण्डारीले बताए ।

यस्तो सहयोग अगामी दिनमा पनि जुटाउने र यसले नयाँ प्रतिभावान खेलाडीको मनोबल उच्च रहने ओलम्पिय खेलाडी वैद्यले बताईन् । करिब ६५ हजार बराबरको सामग्रीमा चेस कवर, किकप्याड, डमी लगाएतको सामग्री हस्तान्तरण गरिएको  सहायक प्रशिक्षक शरण घलेले जानकारी दिए ।
