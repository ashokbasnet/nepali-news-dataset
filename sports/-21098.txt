लिगका सबै खेल जित्दै विराटनगर क्वालिफायरमा, काठमाडौं बाहिरिले लगभग पक्का

काठमाडौं। एभरेष्ट प्रिमियर लिग (इपीएल)मा लिग चरणका सबै पाँच खेल जित्दै बिराटनगर वारियर्सले शीर्ष स्थान हात पारेको छ। बिराटनगर क्वालिफायर राउण्डका लागि सोझै छनोट भएको छ । आज पराजित काठमाडौं किंग्स इलेभेनभने छनोट हुने सम्भावना लगभग सकिएको छ । अब काठमाडौंको लागि छनोट हुने झिनो आशा मात्र बाँकी छ । तर, काठमाडौं छनोट हुने अवसर आउन भोलिका खेलमा आश्चर्यजनक नतिजा आउनुपर्छ । 

काठमाडौं छनोट हुनका लागि भोलि हुने पहिलो खेलमा भैरहवा ग्ल्याडिएटर्सले चितवन टाइगर्सलाई हराउनुका साथै दोस्रो खेलमा पोखरा राइनोजसँग ललितपुर प्याट्रिएट्स ठूलो अन्तरले हार्नुपर्नेछ । भोलिको दोस्रो खेलमा ललितपुर सामान्य अन्तरले हारेमा पनि नेट रनरेटका आधारमा ललितपुर काठमाडौंभन्दा माथि रहने हुँदा काठमाडौं छनोट हुने सम्भावना लगभग समाप्त भएको मान्नुपर्छ । 

आज भएको लिग चरणको खेलमा विराटनगरले काठमाडौं किंग्स–११ लाई  ८ रनले पराजित गरेको हो। विराटनगरले दिएको १४८ रनको लक्ष्य पछ्याएको काठमाडौंले २० ओभरमा ९ विकेट गुमाएर १३९ रन मात्र बनाउन सक्यो। काठमाडौंले लिग चरणमा खेलेका ५ मध्ये १ खेल मात्र जित्दा ४ खेलमा पराजय बेहोरेको छ। चर हारपछि काठमाडौंले २ अंक मात्र जोडको छ।

कीर्तिपुरस्थित टीयू मैदानमा टस हारेर पहिले ब्याटिङ गरेको विराटनगरले बाबर हायतको अर्धशतक मद्दतमा ७ विकेट गुमाएर १४७ रन बनाएको थियो। हायतले ५० बल खेल्दै ५ चौका र ४ छक्काको मद्दतमा सर्वाधिक ६७ रन बनाए। यस्तै अंशुमन रथले ३२ तथा कप्तान पारस खड्काले २५ रन जोडे। बलिङमा काठमाडौंका सोमपाल कामी र अमरसिंह रौटेलाले २–२ विकेट लिए।

जवाफमा काठमाडौंले निर्धाति २० ओभमा ९ विकेट गुमाएर १३९ रन बनायो। काठमाडौंका लागि कप्तान फरविज महारुफले ४२ तथा नरेश बुढाएरले ४० रन बनाए पनि जितका लागि पर्याप्त भएन। ३७ बल खेलेका महारुफ र ३२ बल खेलेका नरेशले समान ४ चौका प्रहार गरे। बलिङमा विराटनगरका अंशुमन रथले ३ तथा बसन्त रेग्मीले २ विकेट लिए। विराटनगरका अंशुमन रथ म्यान अफ द म्याच घोषित भए ।
