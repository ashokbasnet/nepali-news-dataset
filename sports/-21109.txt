आरिफ शेखको छक्का बर्सिएपछि भैरहवाको सहज जीत 

काठमाडौं। एभरेष्ट प्रिमियर लिगको आज भएको १३ औं खेलमा भैरहवा ग्लाडिएटरले पोखरा राइनोजलाई ७ विकेटले पराजित गरेको छ । अन्तिममा लगातार छक्का हान्दै भैरहवाका आरिफ शेखले टिमको इनिङ समाप्त गरे । पोखराले दिएको १०९ रनको लक्ष्य भैरहवाले १४ बल बाँकी छँदै भेट्टायो । ती ओभर बाँकी छँदा भैरहवालाई ११ रन चाहिएको थियो । १८ औं ओभरको पहिलो र तेस्रो बलमा कुनै रन नलिएका आरिफले दोस्रो र चौथो बलमा छक्का हान्दै इनिङ समाप्त पारेका हुन् । ३ छक्का र ३ चौका हानेका आरिफ ४८ रनमा नटआउट रहे । 

भैरहवाका कप्तान शरद भेषवाकर ३२ रनमा अविजित रहे । प्रथम सालुन्केले २५ रन बनाए । सालुन्केले बिक्रम सोबको एउटै ओभरमा लगातार ५ चौका प्रहार गरेका थिए । पोखरालाई १०८ रनमै अलआउट गर्न बलिङतर्फ दिपेश श्रेष्ठ, शरद भेषवाकर र कृष्ण कार्कीले २/२ विकेट लिए । प्रथम सालुन्के, हरिशंकर शाह, आरिफ शेख र पुनित मिश्राले १/१ विकेट लिए । 

यसअघि टस जितेर पहिले ब्याटिङ रोलेको पोखराले १८ ओभर ३ बलमा अलआउट हुँदै १०८ रन बनाएको थियो । पोखराका लागि इसरारुल्लाहले सर्वाधिक ४१ रन बनाएका थिए । सुनिल धमलाले १५  असिफ अलीले १० रन बनाए । अन्य कुनै पनि ब्याट्सम्यानले दोहोरो अंकमा रन बनाउन सकेनन् । पोखराका लागि ताज वलीले २ विकेट र कप्तान शक्ति गौचनले १ विकेट लिए ।
