इपिएलमा भयो रोचक घटना: नो बलपछिको ‘फ्रि हिट’ खेल्नै पाएनन् आरिफले

काठमाडौं। बलरले नो बल फालेपछि लगत्तैको अर्को बल फ्रि हिट हुन्छ । यो बलमा ब्याट्सम्यान रन आउट त हुन्छ तर क्याच आउट, एलबीडब्लु, स्टम्पिङ आउन हुँदैन । त्यसैले यो बलमा ब्याट्सम्यानहरु ठूला सट खेल्ने प्रयास गर्छन् । 

आइतबार एभरेष्ट प्रिमियर लिग अन्तर्गत भएको चौधौं खेल चितवन टाइगर्स र भैरहवा ग्ल्याडिएटर्सबीचको खेलमा भने रमाइलो भयो । खेलको उन्नाइसौं ओभर बलिङ गरिरहेका बलर कमलसिंह ऐरीले ओभरको चौथो बल ‘नो बल’ फाले । यो बल लगत्तै भैरहवाले ‘फ्रि हिट’ पाउनुपर्ने थियो । तर स्ट्राइकमा रहेका ब्याट्सम्यान आरिफ शेखले फ्रि हिट खेल्नै पाएनन् । 

भयो के भने यो नो बल फाल्नुभन्दा अगाडि भैरहवालाई जीतको लागि मात्रै एक रन चाहिएको थियो र त्यतिबेला स्कोर बराबरी भइसकेको थियो । बलले नो बल फालेपछि नो बल बराबरको एक रन भैरहवाको खातामा एक्स्ट्रा रनको रुपमा जोडियो । नो बलको एक रन थपिँदा लक्ष्य पूरा भइसकेकोले अर्को बल खेल्नुपर्ने आवश्यकता नै रहेन । फ्रि हिट खेल्न नपर्ने भयो र भैरहवाले खेल जित्यो ।
