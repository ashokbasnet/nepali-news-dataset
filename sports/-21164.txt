इपिएलः पहिलो क्वालिफायरमा विराटनगर र भैरहवा भिड्ने, चितवन बाहिरियो

काठमाडौं। एभरेष्ट प्रिमियर लिगको भोलि हुने पहिलो क्वालिफायरमा बिराटनगर वारियर्स र भैरहवा ग्ल्याडिएटर्स भिड्ने पक्का भएको छ । भैरहवाले आजको खेलमा चितवन टाइगर्सलाई पराजित गर्दै लिग चरणमा दोस्रो स्थान सुरक्षित गरेको छ । अब भोलि लिग चरणको शीर्ष टोली विराटनगरसँग लिगको दोस्रो टोली भैरहवा खेल्नेछ । 

आज भैरहवा वारियर्ससँग पराजित चितवन टाइगर्स खेलबाटै बाहिरिएको छ । चितवनले ५ खेलमा एक खेल मात्र जितेको छ । नेट रनरेटका आधारमा यो टोली सबैभन्दा अन्तिममा छ । अब दोस्रो खेल पोखरा राइनोज र ललितपुर प्याट्रिएट्सबीच केहीबेरमा सुरु हुँदैछ । यो खेलमा अत्यन्तै आश्चर्यजनक नतिजा नआएमा यी दुवै टोली क्वालिफायरमा प्रवेश गर्नेछन् । लिग चरणमा पाँचौं स्थानमा रहेको काठमाडौंको अघिल्लो चरण जाने निकै झिनो आशा भने बाँकी छ । 

अबको दोस्रो खेलमा पोखराले ललितपुरलाई अत्यन्तै लज्जास्पद रुपमा हरायो भने मात्र काठमाडौं अघिल्लो चरण जान सक्नेछ । अन्यथा काठमाडौं लिग चरणबाटै बाहिरिनेछ । अबको खेलमा ललितपुरले जितेमा ललितपुर र पोखरा दुवै अर्को चरण जानेछन् । ललितपुरले सामान्य अवस्थामा हारे पनि नेट रनरेटका आधारमा ललितपुर र पोखरा नै अघिल्लो चरण जानेछन् । अब दोस्रो चरण पुग्ने दुई टोलीले भोलि हुने दोस्रो इलिमिनेटर खेल खेल्नेछन् । 

भोलिको पहिलो क्वालिफायर जित्ने टोली सोझै फाइनल जानेछ । भोलिको दोस्रो इलिमिनेटर खेलमा हार्ने टोली प्रतियोगिताबाट बाहिरिनेछ । इलिमिनेटर जित्ने टोलीले पर्सी भोलिको पहिलो क्वालिफायरमा हार्ने टोलीसँग खेल्नुपर्नेछ । पर्सी हुने यो दोस्रो क्वालिफायर जित्ने टोली फाइनल पुग्नेछ । भोलिको पहिलो क्वालिफायर जित्ने टोली र पर्सीको दोस्रो क्वालिफायर जित्ने टोलीबीच डिसेम्बर ३ण् का दिन फाइनल हुनेछ ।
