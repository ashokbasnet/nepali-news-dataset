इपिएलमा अर्को रमाइलो, आजै आपसमा भिडेका उही २ टिम भोलि पनि भिड्नुपर्ने

काठमाडौं। एभरेष्ट प्रिमियर लिग क्वालिफायर र इलिमिनेटर समीकरण पूरा भएसँगै रोचक संयोग परेको छ । लिग चरणको अन्तिम खेलमा आज भिडिरहेका ललितपुर प्याट्रिएट्स र पोखरा राइनोज भोलिको इलिमिनेटरमा पनि आपसमा भिड्नुपर्ने भएको छ । पोखराले दिएको १३३ रनको लक्ष्य पछ्याइरहेको ललितपुरले ७० रन पूरा गरेसँगै इतिमिनेटर समीकरण पूरा भएको हो । 

आजको लिग चरणको अन्तिम खेलमा ललितपुरले ७० रन पूरा गर्न नसकेको भए नेट रनरेटको आधारमा काठमाडौं इलिमिनेटरका लागि छनौट हुने सम्भावना थियो । तर, ललितपुरले नेट रनरेटको सीमा पार गरेसँगै अब काठमाडौं बाहिरिएको छ र ललितपुर इलिमिनेटर खेल्नको लागि छनोट भएको छ । १४ ओभरमा दुईमात्र विकेट गुमाएको ललितपुरले ९० रन बनाएर खेलिरहेको छ र उसको जित्ने सम्भावना बलियो छ । अर्कोतर्फ आजको खेलमा हारे पनि ललितपुर बाहिरिने छैन । 

क्वालिफायर खेल्न छनोट भएको बिराटनगरको १० अंक र भैरहवाको ८ अंक छ । आज अन्तिम लिग खेलिरहेको खेलिरहेको पोखराको ४ र ललितपुरको २ अंक छ । आजको खेल जसले जिते पनि दुवै टिमले विराटनगर र भैरहवालाई अंक तालिकामा जित्ने सम्भावना नभएकोले भोलिको इलिमिनेटरमा यिनै दुई भिड्ने निश्चित भएको हो । भोलि हुने पहिलो क्वालिफायरमा बिराटनगर वारियर्स र भैरहवा ग्ल्याडिएटर्स भिड्नेछन् । भैरहवाले आजको खेलमा चितवन टाइगर्सलाई पराजित गर्दै लिग चरणमा दोस्रो स्थान सुरक्षित गरेको छ । अब भोलि लिग चरणको शीर्ष टोली विराटनगरसँग लिगको दोस्रो टोली भैरहवा खेल्नेछ । 

आज भैरहवा वारियर्ससँग पराजित चितवन टाइगर्स खेलबाटै बाहिरिएको छ । चितवनले ५ खेलमा एक खेल मात्र जितेको छ । नेट रनरेटका आधारमा यो टोली सबैभन्दा अन्तिममा छ । काठमाडौं पनि अंक तालिकाको पाँचौ स्थानमा रहँदै प्रतियोगिताबाट बाहिरिएको छ । 
अब भोलिको पहिलो क्वालिफायर जित्ने टोली सोझै फाइनल जानेछ । भोलिको दोस्रो इलिमिनेटर खेलमा हार्ने टोली प्रतियोगिताबाट बाहिरिनेछ । इलिमिनेटर जित्ने टोलीले पर्सी भोलिको पहिलो क्वालिफायरमा हार्ने टोलीसँग खेल्नुपर्नेछ । पर्सी हुने यो दोस्रो क्वालिफायर जित्ने टोली फाइनल पुग्नेछ । भोलिको पहिलो क्वालिफायर जित्ने टोली र पर्सीको दोस्रो क्वालिफायर जित्ने टोलीबीच डिसेम्बर ३० का दिन फाइनल हुनेछ ।
