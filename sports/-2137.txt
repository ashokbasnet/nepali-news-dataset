नाटकीय खेलमार्फत म्यानचेस्टर सिटी अन्तिम १६ बाटै बाहिरियो

काठमाण्डौँ। इंगलिस क्लब म्यानचेस्टर सिटी च्याम्पियन्स लिगको अन्तिम १६ बाटै बाहिरिएको छ । गएराति भएको नाटकीय खेलमा पहिलो लेगमा ५-३ ले पछि परेको मोनाकोले सिटीलाई घरेलु मैदानमा ३-१ गोलअन्तरले पराजित गर्दा म्यानचेष्टर सिटी अघिल्लो चरण प्रवेश गर्नबाट बञ्चित हुनपुग्यो ।

समग्रमा दुबै टोलीको ६-६ गोलअन्तर रहेपनि अवे गोलका आधारमा मोनाकोले लिगको अन्तिम ८ मा स्थान सुरक्षित गरेको हो ।
मोनाकोको जितमा केलियन एमबाप्पे, टावारेस र टिमोयु बाकायोकोले गोल गरे । खेल सुरु भएको ८ औँ मिनेटमै एमबाप्पेले गोल गर्दै मोनाकोको लागि सुरुवाती अग्रता दिलाएका थिए । त्यसपछि २९ औँ मिनेटमा टावरेसले गोल गर्दै मोनाकोको अग्रता पहिलो हाफभित्रै दोब्बर पारे ।

दोस्रो हाफमा सिटीले खेलमा फर्किने निकै प्रयास गर्यो तर पूर्णत सफल भने हुन सकेन । ७१ औँ मिनेटमा लिरोय सानेले गोल गर्दा सिटीले खेलमा फर्किने संकेत दिलाएको थियो तर ७७ औँ मिनेटमा मोनाकोका बाबायोकोले गोल गर्दा म्यानचेस्टर सिटी नमज्जाले पराजित हुन पुग्यो र यो सिजन सिटीको च्याम्पियन्स लिगको यात्रामा पूर्णविराम लाग्यो ।


गार्डिवाला आफ्नो प्रशिक्षक करिअरमा च्याम्पियन्स लिगको अन्तिम १६ बाटै बाहिरिएको यो पहिलो पटक हो ।
