इपिएलको उपाधि विराटनगरको कब्जामा, भैरहवा एउटै टिमसँग तीनपटक पराजित

काठमाडौं। एभरेष्ट प्रिमियर लिग दोस्रो संस्करणको उपाधि विराटनगर वारियर्सले जितेको छ । उसले भैरहवा वारियर्सलाई १ रनले पराजित गरेको हो । यो जितसँगै यस वर्षको लिगमा विराटनगरले भैरहवालाई लगातार ३ पटक पराजित गरेको छ । विराटनगरले दिएको १ सय ५० रनको लक्ष्य पछ्याइरहेको भैरहवाले निर्धारित २० ओभरमा १४८ रनमात्र बनाउन सक्यो । 

त्रिवि क्रिकेट मैदान किर्तिपुरमा टस जितेर पहिले ब्याटिङ रोजेको विराटनगरले निर्धारित २० ओभरमा ७ विकेट गुमाउँदै १४९ रन बनाएको थियो । विराटनगरको लागि ओपनर अंशुमन रथले सर्वाधिक ४१ रन बनाए । कप्तान पारस खड्काले २७, अनिल शाहले २२, प्रनित थापाले १४ र बाबर हयातले ११ रन बनाए । भैरहवाका कृष्ण कार्की र हरिशंकर शाहले २÷२ विकेट लिए । आरिफ शेख र शरद भेषवाकरले १÷१ विकेट लिए । 

भैरहवाका लागि कप्तान शरद भेषवाकरले सर्वाधिक ५२ रन बनाए । प्रथम सालुन्केले ३०, आरिफ शेखले २७ रन बनाए । अन्य ब्याट्सम्यानले दोहोरो अंकमा रन बनाउन सकेनन् । विराटनगरका लागि कप्तान पारस खड्का ले ३ विकेट लिए । करण केसी र अनिल शाहले २÷२ विकेट लिए । विराटनगरका कप्तान खड्का म्यान अफ द म्याच घोषित भए ।
