पारस बने ‘किङ मेकर’ कलंकबाट जोगिए अंशुमन

काठमाडौं। एभरेष्ट प्रिमियर लिगको फाइनलमा विराटनगरले आश मारिसकेको खेलमा धमाकेदार पुनरागमन गर्दै जित हात पारेको छ। खेलको आठौं ओभर विराटनगरका लागि स्तब्ध पार्ने ओभर बनेको थियो, जुन ओभरमा प्रतिस्पर्धी भैरहवा ग्ल्याडिएटरले ३६ रनको विशाल इस्कोर हात पारेको थियो। त्यो ओभर पछि धेरैलाई लागेको थियो जित भैरहवाले पक्का गर्यो। तर खेल हो संभावना त रहन्छ नै। भयो त्यस्तै, विराटनगरले १ रनको रोमाञ्चक जित हात पार्दा भैरहवा स्तब्ध बन्यो।

खेलमा विराटनगरका पार्टटाइम बलर अंशुमन रथको खराव बलिङको फाइदा उठाउँदै जोडेको ३६ रन भैरहवाका लागि क्षणिक खुसी मात्रै बन्यो। लागेको थियो भैरहवाले खेल आफ्नो कब्जामा पार्यो। तर विराटनगरका कप्तान पारस खड्का हार्ने पक्षमा थिएनन्। उनै कप्तानले खेलमा पासा पल्टाउँदै म्यान अफ द म्याच भए।

खेलको रोचक पक्ष के पनि रह्यो भने ३६ रन गुमाएका विराटनगरका अंशुमनले अन्तिमको चौका रोकिदिएर जित मात्रै निश्चित गरेनन्, उनले आफ्नो लाज पनि बचाए। यदि विराटनगर हार्थ्यो भने हारको कारण उनै अंशुमन ठहर हुन्थे। 

अन्तिम ओभरको अन्तिम बलमा भैरहवाका भुपेन्द्र थापाले चौका साँधेर हिर्काएको बल अंशुमनले रोकिदिए। यदि त्यो चौका रोकिदैनथियो भने खेल सुपरओभरमा जान्थ्यो।

अन्ततः एभरेष्ट प्रिमियर लिग दोस्रो संस्करणमा भैरहवालाई १ रनले पछि पार्दै उपाधि विराटनगर वारियर्सले हात पार्यो। यो जितसँगै यस वर्षको लिगमा विराटनगरले भैरहवालाई लगातार ३ पटक पराजित गरेको छ। विराटनगरले दिएको १ सय ५० रनको लक्ष्य पछ्याइरहेको भैरहवाले निर्धारित २० ओभरमा १४८ रनमात्र बनाउँदै हार व्यहोर्यो।
