अष्ट्रेलिया–इङ्ल्याण्ड टेष्टमा रोचक घटना, ब्याट्म्यानले खुसी मनाउँदा कप्तान आत्तिएर बेहाल

एजेन्सी। अष्ट्रेलिया र इङल्याण्डको बीच चलिरहेको एशेज सिरिजको पाँचौ टेष्टमा निकै रोचक भटना भएको छ । खेलको चौथो दिन यस्तो रोचक घटना भयो जसलाई देख्नेहरुले आफ्नो हाँसो रोक्न सकेनन् । खेलमा मिशेल मार्शले आफ्नो करिअरको दोस्रो शतक हान्दै यस्तो गरिदिए जसलाई देखेर कप्तान स्टिभ स्मिथ निकै आत्तिए । 

खेलको चौथो दिन यो घटना १७३.२ ओभरमा भएको थियो । त्यतिबेला मिशेल मार्श ९९ रनमा खेलिरहेका थिए । अर्को इण्डमा उनका दाजु सन मार्श १२५ रनमा खेलिरहेका थिए । टम करनको बलमा मिशेलले प्वाइन्टतिर शट खेले र रन लिन दौडिए । मिशेलले पहिलो रन पूरा गरेर दोस्रो रन लिन दौडिए । तर दोस्रो रन पूरा गर्ने क्रममा बीचमा आफ्ना दाजुसँग भेट भएपछि मिशेलले रन पूरा नगरी शतकको खुसी मनाउन थाले ।

त्यतिबेला मिशेलको शतक त पूरा भइसकेको थियो तर उनी दोस्रो रन लिनका लागि दौडिएका थिए र क्रिजबाहिर थिए । बाहिरै खुसी मनाउन लाग्दा उनी वा उनका दाजु सन मार्श जो पनि रनआउट हुन्थे । ड्रेसिङ रुममा भएका कप्तान स्मिथले पहिले त उनलाई ताली बजाएर शतकको लागि बधाइ दिए । लगत्तै दाजुभाइले बीचमै खुसी मनाउन लागेको देखेपछि उनी आत्तिएर टाउको समाए । उनले चिच्याएर मिशेललाई दोस्रो रन पूरा गर्न बाँकी रहेको याद दिलाए । त्यसपछि मिशेलले दौडिएर दोस्रो रन पूरा गरे । 

तर स्मिथले मिशेललाई चिच्याएर सम्झाए पनि त्यसको खासै फाइदा भने भएन । किनकि त्यसपछिकै बलमा मिशेल बोल्ड आउट भए । रन पूरा गरेपछि मार्श दाजुभाइ पनि आफ्नो बेवकुफीमा मजाले हाँसेका थिए ।
