नेपाली टोलीको ब्याटिङ प्रशिक्षकमा सुलक्षण कुलकर्णी नियुक्त

काठमाडौं। डिभिजन दुई सम्मको लागि नेपाली राष्ट्रिय टोलीको ब्याटिङ कोचका रुपमा सुलक्षण कुलकणी नियुक्त भएका छन् । आइसीसीले नेपाली टोलीको कन्सल्ट्यान्ट ब्याटिङ प्रशिक्षकका रूपमा दिएका तीन विकल्पमध्ये नेपालले कुलकर्णीलाई रोजेको हो । आईसीसीले मुम्बईका उमेश पटुवाल, हैदराबादका अभिजित चटर्जी र मुम्बईका सुरक्षण कुलकर्नी तीन विकल्प दिएको थियो । 

यी तीनमध्ये नेपाली टोलीले छानेको एक प्रशिक्षकलाई आईसीसीले डिभिजन दुई प्रतियोगितासम्मका लागि नेपाली टोलीको कन्सल्ट्यान्ट प्रशिक्षक नियुक्त गर्ने भनेकोमा नेपाली टोलीले कुलकर्णी छानेको हो । कन्सल्ट्यान्ट प्रशिक्षक छान्नेबारे प्रशिक्षक टमाटा र नेपाली टोलीका कप्तान पारस खड्काले गत बिहीबार छलफल गरेका थिए। 

जनवरी १५, १९६७ मा भारतको कर्णाटकको सदाशिवगढमा जन्मिएका कुलकर्णी भारतको रणजी ट्रफी टिम मुम्बइका प्रशिक्षक थिए । उनले आफ्नो प्रशिक्षणमा मुम्बइलाई रणजी ट्रफीको उपाधि समेत दिलाएका थिए । उनी रणजीमा विदर्भको पनि कोच रहिसकेका छन् ।
