नेदरल्याण्ड्स विश्व क्रिकेट लिग च्याम्पियनशिपको शिर्षस्थानमा उक्लियो

फागुन ७, काठमाण्डौँ - हङकङलाई लगातार दुई खेलमा पराजित गर्दै नेदरल्याण्ड्स आइसिसि वल्र्ड क्रिकेट लिग च्याम्पियनशिपको शिर्ष स्थानमा उक्लिएको छ । घरेलु मैदानमा भएको खेलमा हङकङले नेदरल्याण्ड्ससँग १३ रनको पराजय बेहोर्यो । लगातार दुई जितसँगै १० खेलबाट १६ अंक जोडेको नेदरल्याण्ड्स अंक तालिकाको शिर्षस्थानमा उक्लिएको हो ।

हारपछि हङकङ ११ अंकका साथ तेस्रो स्थानमा छ । ८ खेल खेलेको नेपाल भने ६ अंकसहित तालिकाको छ्रैटौँ स्थानमा छ ।

नेदरल्याण्ड्सले दिएको ३ सय १५ रनको लक्ष्य पक्ष्याएको हङकङ निर्धारित ५० ओभरमा ८ विकेट गुमाउँदै ३ सय १ रनमा समेटियो ।

हङकङको लागि कप्तान बाबर हायतले सर्वाधिक ८६ रन बनाए भने अन्शुमान राठले ८५ रनको योगदान गरे ।

यसअघि टस जितेर पहिले ब्याटिङ गरेको नेदरल्याण्ड्सले ५० ओभरमा ९ विकेट गुमाउँदै ३ सय १४ रन बनाएको थियो । उसका बेन कुपरले सर्वाधिक ७८ रन बनाए भने मिचेल रिप्पोनले ५३ रनको योगदान दिए । त्यस्तै पेटर बोरेनले ४९ रन बनाए ।

हङकङका लागि एहसान खानले ३ तथा नदिम अहमदले २ विकेट लिए ।
