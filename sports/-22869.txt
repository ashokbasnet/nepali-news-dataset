महरा र खड्का तेक्वान्दोका उत्कृष्ट खेलाडी

काठमाडौँ। नेपाल प्रहरीका वीरबहादुर महरा र एपीएफ क्लवकी अस्मिता खड्का तेक्वान्दोका उत्कृष्ट खेलाडी चुनिएका छन। १४ औं राष्ट्रिय तेक्वान्दो प्रतियोगिताका महरा र खड्का उत्कृष्ट खेलाडी चयन भएका हुन। तीन दिने प्रतियोगितामा त्रिभुवन आर्मी ७ स्वर्णसहित टिम च्याम्पियन बनेको छ। महिला र पुरुष गरी १६ स्वर्णका लागि भएको प्रतिस्पर्धामा आर्मीले ७ स्वर्ण जित्दा नेपाल प्रहरीले ६, एपीएफले २ र मध्यमाञ्चलले १ स्वर्ण जितेका छन्।

महराले पुरुष ६३ केजीमाथि तौलसमूहमा स्वर्ण जित्दा एपीएफकी अस्मिता खड्काले महिला ४९ केजीमूनि तौलसमूहमा स्वर्ण जितिन्। सातदोवाटोस्थित राष्ट्रिय तेक्वान्दो एकेडेमीको हलमा शनिबार भएका फाइनल खेलमा अस्मिताले त्रिभुवन आर्मीकी काजल श्रेष्ठलाई हराउँदै स्वर्ण जितेकी हुन्। यस स्पर्धामा पश्चिमाञ्चलकी प्रशंशा क्षेत्री र नेपाल प्रहरीकी आयशा लामाले काश्य जिते।

अर्को फाइनलमा महिला ४६ केजीमूनि तौलसमूहमा आर्मीकी कल्पना चौधरीले स्वर्ण जित्दा पश्चिमाञ्चलकी सरिता श्रेष्ठले रजत तथा पूर्वाञ्चलकी शान्ता खवास र एपीएफकी संगीता श्रेष्ठले काश्य जिते। त्यस्तै महिलाको ५३ केजीमूनि तौलसमूहमा नेपाल प्रहरीकी निमा गुरुङले पूर्वाञ्चलकी सन्ध्याकुमारी सिंहलाई हराउँदै स्वर्ण जितिन्।

यस स्पर्धामा एपीएफी प्रतिभा विष्ट र आर्मीकी नम्रता तुलाधरले काश्य जिते। पुरुषतर्फ आज भएका फाइनलमा ५४ केजीमूनि तौलसमूहमा प्रहरीका मनोज मल्लले एपीएफका चन्द्र रानामगरलाई हराउँदै स्वर्ण जिते। मध्यपश्चिमका शैलेश गिरी र आर्मीका ताराकुमार रायमाझीले काश्य जिते। पुरुषकै ५८ केजीमूनि तौलसमूहमा आर्मीले सागर गुुभाजूूले स्वर्ण जित्दा मध्यमाञ्चलका कपील लामाले रजतमा चित्त बुझाए।

मध्यपश्चिममा मनमोहन भट्टराई र नेपाल प्रहरीका अमित साहले संयुक्त काश्य जिते। यसअघि शुक्रबार ६ र बिहीबार ५ तौलसमूहको फाइनल सकिएको थियो। पुम्सेतर्फको फाइनल बिहीबारै सकिएको थियो। पुम्सेतर्फ पुरुषमा एपीएफका नवीन श्रेष्ठ र महिलातर्फ आर्मीकी निता गुरुङ उत्कृष्ट खेलाडी चुनिए। तीन दिने प्रतियोगितामा महिला र पुरुषको आठ आठ तौलसमूहमा तीन बिभागीय र ५ विकास क्षेत्रसहित ८ टोलीबाट १ सय ७६ खेलाडीले प्रतिस्पर्धा गरेका थिए।
