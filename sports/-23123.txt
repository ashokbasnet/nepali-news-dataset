डिभिजन टू खेल्ने नेपाली टोली घोषणा, इपिएलका हिरो रोहित र अनिल राष्ट्रिय टोलीमा

काठमाडौं। एभरेष्ट प्रिमियर लिगमा दुई खेलमा खतरनाक फिनिसिङ गर्दै टिमलाई कठिन मोडमा जीत दिलाएका रोहितकुमार पौडेल राष्ट्रिय टोलीमा परेका छन् । उनीसँगै अनिलकुमार साह पनि राष्ट्रिय टोलीमा स्थान बनाउन सफल भएका छन् । विश्व क्रिकेट लिग डिभिजन टूका लागि पारस खड्काको कप्तानीमा घोषणा भएको १४ सदस्यीय नेपाली टोलीमा यी दुई प्रतिभावान खेलाडी भित्रिएका हुन् । रोहित इपिएलमा मोस्ट भ्यालुएबल प्लेयर बनेका थिए । यु–१९ टोलीबाट खेलेका रोहितको अबको खेल सिनियर टिममा डेब्यू खेल हुनेछ । 

टिमका उपबप्तान ज्ञानेन्द्र मल्ल छन् । टिममा शक्ति गौचन, बसन्त रेग्मी, शरद भेषावकर, सोमपाल कामी आरिफ शेख,  सन्दिप लामिछाने, दिपेन्द्रसिंह ऐरी र दिलिप नाथ र ललित भण्डारी छन् । सुनिल धमला, ललित नारायण राजवंशी, सिद्धान्त लोहनी र किशोर महतो वैकल्पिक खेलाडीमा परेका छन् । डिभिजन टू अर्को महिना नामिबियामा हुँदैछ र नेपालले आफ्नो पहिलो खेल फेब्रुअरी ८ मा घरेलु टोलीविरुद्ध खेल्नेछ ।
