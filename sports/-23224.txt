आइपिएलः लिलामीमा क्रिस गेललाई कसैले किनेनन्, बेन स्टोक्स सबैभन्दा महंगा

एजेन्सी। आजदेखि सुरु भएको इण्डियन प्रिमियर लिगको यस वर्षको लिलामीमा विष्फोटक ब्याट्सम्यान क्रिस गेललाई कसैले पनि किनेनन् । आइपिएलको इतिहासमा सबैभन्दा बढी ५ शतक प्रहार गर्ने र टि–२० का सबैभन्दा विष्फोटक मानिएका ब्याट्सम्यान गेललाई कुनै टिमले नकिन्नु निकै आश्चर्यजनक मानिएको छ । 

अघिल्लो वर्षका सबैभन्दा महंगा खेलाडी बेन स्टोक्स यस वर्ष पनि सबैभन्दा महंगा देखिएका छन् । अघिल्लो वर्ष राइजिङ पुने सुपरजाइन्ट्सले १४ करोड ५० लाख भारुमा किनेका बेन स्टोक्सलाई यस वर्ष राजस्थान रोयल्सले १२ करोड ५० लाखमा किनेको छ । भारतका लोकेश राहुललाई किंग्स इलेभेन पंजाबले ११ करोडमा किनेको छ । मनीष पाण्डेलाई सनराइजर्स हैदराबादले ११ करोडमा किनेको छ । लिलामी जारी छ र अझै ठूलो मूल्यमा कुनै खेलाडी किनिने सम्भावना पनि छ । 

नेपाली बलर सन्दिप लामिछाने पनि लिलामीमा छन् । पहिलोपल्ट कुनै नेपाली खेलाडी आइपिएलको अक्सनमा परेका हुन् । उनको प्रारम्भिक मूल्य २० लाख छ । उनलाई कुनै टिमले किन्छन् कि किन्दैनन् भन्ने आम नेपालीमा ठूलो चासो छ ।
