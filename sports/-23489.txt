आइपिएलः धोनी होइन यी क्रिकेटर थिए चेन्नइका मालिकको रोजाइमा, धोनी यसरी पुगे टिममा

एजेन्सी। आइपिएलको सफल टिम चेन्नइ सुपरकिंग्सका कप्तान महेन्द्र सिंह धोनीको विषयमा टिमका पूर्व छनोटकर्ताले निकै सनसनीपूर्ण खुलासा गरेका छन् । उनले चेन्नइका मालिकको पहिलो रोजाइमा धोनी नभइ अर्कै क्रिकेटर भएको खुलासा गरेका हुन् । चेन्नइले अहिले २ वर्षको प्रतिबन्धपछि आइपिएलमा पुनागमन गरेको छ र यसका कप्तान धोनी नै छन् । आइपिएल २००८ मा सुरु भएको थियो र त्यतिबेलादेखि धोनी नै यो टिमका कप्तान छन् । 

चेन्नइ सुपरकिंग्सका पूर्व छनौटकर्ता बीबी चन्द्रशेखरका अनुसार टिमका मालिक एन श्रीनिवासनले सुरुमा धोनीलाई टिममा लिन चाहेका थिएनन् । श्रीनिवासन त धोनीको सट्टा अर्का क्रिकेटर वीरेन्द्र सहवागलाई टिममा लिन चाहन्थे । चन्द्रशेखरका अनुसार उनैले श्रीनिवासनलाई धोनीलाई टिममा लिन सल्लाह दिएका थिए । चन्द्रशेखरले भने ‘२००८ मा भएको लिलामीका बेला श्रीनिवासनले मसँग कसलाई लिने भनेर सोध्नुभयो । मैले धोनीको नाम लिएँ । उहाँले सहवाग किन नलिने भनेर उल्टै सोध्नुभयो ।’ 

चन्द्रशेखरले त्यतिबेला श्रीनिवासनलाई ‘दर्शक जुन खेल हेर्न आउँछन् त्यो सहवागले दिन सक्दैनन् । धोनी कप्तान, विकेटकिपर र ब्याट्सम्यान हुन् । धोनीले आफ्नै क्षमतामा खेल बदल्न सक्छन्’ भनेर सम्झाएका थिए । चन्द्रशेखर भन्छन् ‘भोलिपल्ट श्रीनिवासन मसँग आउनुभयो र भन्नुभयो – जाउ धोनीलाई किन ।’ तर धोनीलाई किन्न सहज थिएन । टिमसँग उपलब्ध सानो बजेटमा धोनीलाई किन्न निकै कठिन थियो । उनका अनुसार टिमले धोनीलाई किन्न् १.१ मिलियन डलरसहित टिमका सबै खेलाडीको लागि कूल ५ मिलियन डलर उपलब्ध गराएको थियो । 

चन्द्रशेखरका स्रोतका अनुसार धोनीलाई किन्न अन्य टिम पनि इच्छुक थिए । उनीहरुले धोनीको लागि १.३ मिलियन डलर बजेट राखेका थिए । त्यसपछि चेन्नइले धोनीको लागि बजेट बढाएर १.४ मिलियन राखेको थियो । तर ५ मिलियन डलरमा सबै टिम किन्नु थियो । चन्द्रशेखर भन्छन् ‘अक्सन चलिरहेका बेला कसैले गोप्य सूचना दियो धोनीको मूल्य बढेर १.८ मिलियनसम्म जान सक्छ । मैले भनें म धोनीको लागि १.५ मिलियनसम्म दिन सक्छु । योभन्दा बढी भयो भने छोडिदिन्छु ।’ संयोगले अरु टिम यो मूल्यभन्दा माथि गएनन् र चेन्नइले २००८ मा धोनीलाई १.५ मिलियन डलरमै किन्यो । त्यतिबेलादेखि अहिलेसम्म धोनी यो टिमको कप्तान छन् र उनको कप्तानीमा चेन्नइले २ पटक आइपिएलको उपाधि जितिसकेको छ । यसका अलावा चेन्नइले एकपटक च्याम्पियन्स लिगको उपाधि पनि जितेको छ ।
