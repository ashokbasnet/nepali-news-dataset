नेपालको लगालग ६ विकेट गुम्यो, रनको बढोत्तरी ‘टिठलाग्दो’

काठमाडौँ । आइसीसी विश्व क्रिकेट लिग डिभिजन टू अन्तर्गत दोस्रो खेलमा नेपालको ब्याटिङ निकै कमजोर प्रस्तुत भएको छ । नेपालका लागि रनको बढोत्तरी जति सुस्त छ, विकेटको क्षति उत्तिकै तीब्र छ । दिपेन्द्र सिंह एरी पाँचौ विकेटका रूपमा मैदान छाडेका छन् भने त्यस लगतै बसन्त रेग्मी पनि आउट भएपछि नेपालको ६ विकेटको क्षति भएको छ ।

३१.३ ओभर सकिदा नेपालको रन मात्रै ९३ पुगेको छ भने ६ विकेट गुमेको छ । ओमानसँग नेपालको ब्याटिङ निकै फितलो देखियो ।

नामिबियाको एफिज पार्क मैदानमा नेपालले टस हारेपछि पहिले ब्याटिङको निम्तो पाएको थियो ।

ज्ञानेन्द्र मल्ल, दिलिपनाथ, आरिफ शेख, कप्तान पारस खड्का, एरी र रेग्मी लगालग आउट भएपछि नेपालको ब्याटिङले कमाल गर्ने आशा करिव समाप्त भएको छ । ओमानका लागि नेपालले झिनो रनको लक्ष्य प्रस्तुत गर्ने देखिन्छ ।

हिजो भएको पहिलो खेलमा नेपालले आयोजक नामिबियालाई उसकै घरेलु मैदानमा १ विकेटले पराजित गरेको थियो । नामिबियाले दिएको १३९ रनको लक्ष्य पछ्याएको नेपालले हिजो रोमाञ्चक जित निकालेको हो ।

नेपालले यसअघि ओमानसँग चार खेल खेलिसकेको छ । जसमा हारजितको समाना साझेदारी छ । चार खेलमध्ये नेपाल र ओमानले समान २ जित र २ हार व्यहोरेका छन् ।

६ देश सहभागी डिभिजन टु को शीर्ष २ स्थानमा रहने टोलीले जिम्वाबेमा हुने विश्वकप छनौट खेल्न पाउनेछन् ।
