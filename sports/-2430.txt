शशिकान्त–सकुन्तला बर्मा टि–२० क्रिकेटबुटवल ११ र साई ग्लोबल विजयी

रुपन्देही। क्रिकेट संघको आयोजनामा जिल्ला सदरमुकाम भैरहवास्थित सिद्धार्थ रंगशालामा जारी शशिकान्त–सकुन्तला बर्मा टि–२० क्रिकेट प्रतियोगितामा आइतबार भएको समूह ‘ए’ को पहिलो खेलमा बुद्ध क्रिकेट क्लब भैरहवालाई ४६ रनले हराउँदै बुटवल ११ क्रिकेट क्लब बुटवल विजयी भएको छ । जितसँगै उसले २ अंक बटुल्न सफल भएको छ।
टस हारेर पहिला ब्याटिङको निम्तो पाएको बुटवल ११ ले निर्धारित २० ओभरको खेलमा ५ विकेट गुमाउँदै १ सय २५ रन बनाएको थियो। उसका लागि प्रथम पराजुलीले ३१, अमित श्रेष्ठले २३ र तौसिफ आलमले नटआउट १८ रन बनाए । बुद्धका लागि प्रवेज आलमले २, सन्दीप साहनी, जमाल अहम्मद र रोशन गौतमले समान १÷१ विकेट लिए ।

जवाफी ब्याटिङमा मैदानमा उत्रेको बुद्धले निर्धारित खेलमा ९ विकेट गुमाउँदै ७९ रनमै समेटियो। उसका लागि सन्दीप साहनीले १६ रन बनाउनबाहेक अन्य ब्याट्सम्यान नचल्दा टिम धरासायी भयो। बुटवलका लागि खेलका म्यान अफ द म्याच समेत रहेका तौसिफ आलमले ३, सुधन श्रेष्ठ र सुमन श्रेष्ठले २/२ विकेट लिए । 

त्यस्तै आइतबारै भएको समूह ‘बि’ अन्तर्गतको दोस्रो खेलमा ज्ञानोदय क्रिकेट क्लब करहियालाई १९ रनले हराउँदै साई ग्लोबल क्रिकेट क्लब भैरहवा विजयी भएको छ । जितसँगै उसले २ अंक बटुल्न सफल भएको छ । टस जितेर पहिला ब्याटिङ गरेको साई ग्लोबलले निर्धारित २० ओभरको खेलमा १९ दशमलब ४ ओभरमा सबै विकेट गुमाउँदै १ सय ४५ रन बनाएको थियो । उसका लागि रुपेश बास्तोलाले ३० तथा सन्देश शाक्यले २१ रनको योगदान दिए । ज्ञानोदयका लागि पदम खबासले ३ र निशान्त शर्माले २ विकेट लिए । 

जवाफी ब्याटिङमा मैदान छिरेको ज्ञानोदयले पुरै ओभर खेल्दै ५ विकेटको क्षतिमा १ सय २६ रन बनाए पनि जितका लागि प्राप्त भएन । उसका लागि निशान्त शर्माले ३९ र जितेन्द्र साहनीले १४ रन बनाए । बलिङमा साई ग्लोबलका रुपेश बास्तोला र राहुल थापाले २÷२ विकेट लिए । खेलको म्यान अफ द म्याच साई ग्लोबलका रुपेश बास्तोला घोषित भएको रुपन्देही क्रिकेट संघका अध्यक्ष प्रशान्त विक्रम मल्लले जानकारी दिए । 

सोमबारको पहिलो खेल समूह ‘सी’ मा रहेका बुम एमसीसी भैरहवा र देवदह क्रिकेट क्लब देवदहबीच प्रतिस्प्रधा हुनेछ भने दोस्रो खेल समूह ‘डि’ मा रहेका न्यू होराइजन क्रिकेट क्लब बुटवल र प्रोफेसनल मास्टर्स ११ क्रिकेट क्लब भैरहवाबीच हुनेछ ।
प्रतियोगिताका विजेताले नगद रु. ५० हजार र ट्रफी, उपविजेताले नगद रु. २५ हजार र ट्रफी प्राप्त गर्नेछन् । उत्कृष्ट खेलाडीले नगद रु. १० हजार, बेष्ट ब्याट्सम्यान तथा बेष्ट बलरले नगद रु.५/५ हजार प्राप्त गर्नेछन् भने प्रत्येक दिनको म्यान अफ द म्याचले रु. एक हजार प्राप्त गर्नेछन् । प्रतियोगिता चैत १२ गतेसम्म संचालन हुने छ । 

प्रतियोगितालाई अमेरिका निवासी विवेक बर्माले आफ्नो स्वर्गीय आमा÷बुवाको नाममा स्पोन्सर गरेका छन् । स्वर्गीय शशिकान्त बर्मा रुपन्देही जिल्लाको क्रिकेट खेलको विकासमा अम्पायर तथा खेलाडीको रुपमा योगदान पु¥याउने व्यक्तित्व मानिन्छन् भने स्वर्गीय सकुन्तला बर्मा रुपन्देही जिल्लाको महिला नेतृ थिइन् ।
