लगालग २ विकेट लिँदै सोमपालको दामी सुरूवात, करनले थपे अर्को विकेट

काठमाडौं । टस जितेर फिल्डङ रोजेको नेपालका लागि पहिलो विकेटको सफलता दिएका सोमपाल कामी मैदानमा निकै उत्कृष्ट खेल्दैछन् । उनले नै दोस्रो विकेट पनि हात पारेका छन् । लगतै करन केसीले अर्को विकेट लिएर नेपालका लागि तीन विकेटको सफलता दिएका छन् ।

सोमपाल र करनको तालमेल मैदानमा निकै जमेको छ । दुबैले कसिलो बलिङ गरेर यूएइलाई रन जोड्न दिएका छैनन् । 

८ ओभर खेल्दा यूएइले २६ रन बनाएर ३ विकेट गुमाएको छ । पछिल्ला ओभरमा दुबै नेपाली बलरले यूएइलाई रन जोड्न निकै हम्मे पारेका छन् । रनरेट ३.२५ छ ।

बर्षातका कारण ५० ओभरको खेललाई ३४ ओभरमा झारिएको छ ।

आइसीसी विश्व क्रिकेट लिग डिभिजन टु अन्तर्गत नेपाल आज तेस्रो खेलमा यूएइसँग भिड्दैछ । नेपालले टस जितेर युएइलाई ब्याटिङको निम्तो दिएको हो । 

पानी परेपछि ढिला सुरू भएको खेल ३४ ओभरको हुनेछ ।

अघिल्ला दुई खेलमा एक जित र एक हार भोगेको नेपालको आज तेस्रो परीक्षा हुँदैछ ।

अघिल्ला दुई खेलमा नेपालको फिल्डङमा जति ब्याटिङमा उत्कृष्टता देखिएको छैन ।

पहिलो खेलमा नामिबियालाई जितेर दोस्रोमा ओमनसँग हारेको नेपाल आजको खेलमा जित्नै पर्ने दवावमा छ । नामिबियालाई उसकै घरेलु मैदानमा हराएर विजयी आरम्भ गरेको नेपाल तुलनात्मक कमजोर मानिएको ओमनसँग भने पराजित भएर दवावमा छ ।

पहिलो खेलमा नेपालले नामिबियालाई १ विकेटले पराजित गर्दै संघर्षपूर्ण जित निकालेको थियो ।

टस हारेर पहिले ब्याटिङ गरेको नामिबियाले नेपाललाई जीतका लागि १३९ रनको लक्ष्य दिएको थियो । जवाफी ब्याटिङमा उत्रेको नेपालले ४९ दशमलव २ ओभरमा ९ विकेट गुमाएर लक्ष्य भेट्टायो । 

दोस्रो खेलमा नेपाल ओमानसँग ६ विकेटले पराजित भयो । १३९ रनको लक्ष्य पच्छ्याएको ओमानले ३५.१ ओभरमा ४ विकेटको क्षतिमा लक्ष्य पूरा गरेको थियो ।
