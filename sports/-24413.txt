डिभिजन टुः सोमपालको ४ विकेटसँगै युएइ अलआउट, नेपाललाई ११५ रनको लक्ष्य  

काठमाडौं । आइसीसी डिभिजन टु अन्तरगतको आफ्नो तेस्रो खेलमा नेपालले युएइलाई ११४ रनमा अलआउट गरेको छ । सोमपालले आफ्नो स्पेलको अन्तिम बलमा युएइका अहमद राजालाई आउट गर्दै युएइलाई अलआउट गरे । यससँगै उनी नेपाली टोलीका लागि सबैभन्दा धेरै विकेट लिने बलर बनेका छन् । सन्दिप लामिछानेले ३ विकेट लिएका छन् । कप्तान पारस खड्काले २ विकेट र करण केसीले १ विकेट लिए । 

अब केहीबेरमा नेपालले आफ्नो इनिङ सुरु गर्नेछ । आइसीसी विश्व क्रिकेट लिग डिभिजन टु अन्तर्गत नेपाल आज तेस्रो खेलमा यूएइसँग भिड्दैछ । नेपालले टस जितेर युएइलाई ब्याटिङको निम्तो दिएको हो । पानी परेपछि ढिला सुरू भएको खेल ३४ ओभरको हुनेछ । 

अघिल्ला दुई खेलमा एक जित र एक हार भोगेको नेपालको आज तेस्रो परीक्षा हुँदैछ । अघिल्ला दुई खेलमा नेपालको फिल्डिङमा जति ब्याटिङमा उत्कृष्टता देखिएको छैन । पहिलो खेलमा नामिबियालाई जितेर दोस्रोमा ओमनसँग हारेको नेपाल आजको खेलमा जित्नै पर्ने दवावमा छ । नामिबियालाई उसकै घरेलु मैदानमा हराएर विजयी आरम्भ गरेको नेपाल तुलनात्मक कमजोर मानिएको ओमनसँग भने पराजित भएर दवावमा छ ।
