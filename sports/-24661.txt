डिभिजन टू : विश्वकप छनोटमा भाग लिन नेपालले क्यानडालाई जित्नै पर्ने दवाव

काठमाडौँ । आइसीसी विश्व क्रिकेट लिग डिभिजन टू को निर्णायक खेलका लागि आज नेपाल क्यानडासँग भिड्दैछ। विश्वकप छनोटमा भाग लिन नेपालले आजको खेल जित्नै पर्ने दवाव छ।  खेल नेपाली समय अनुसार दिउँसो सवा १ बजे सुरु हुनेछ। 

डिभिजन टुको समूह चरणअन्तरगत मंगलबार भएको नामिबिया र केन्याबीचको खेलमा नामिबियाले केन्यालाई फराकिलो अन्तरले पराजित गरेसँगै नामिबिया दोस्रो स्थानमा उक्लिदा नेपाल एक स्थान तल झरेको हो। 

अब शीर्ष ३ टोली क्यानडा, नामिबिया र नेपालको समान ६ अंक छ । नेट रनरेटका आधारमा क्यानडा पहिलो, नामिबिया दोस्रो र नेपाल तेस्रो स्थानमा छ। 

अब आज हुने खेलमा नेपालले क्यानडालाई जित्न सकेमा मात्र विश्वकप छनोट खेल्न पाउने छ। आज दोस्रो खेल नामिबिया र युएइबीच तथा तेस्रो खेल केन्या र ओमानबीच हुँदैछ। केन्या र ओमानको खेलले नेपाललाई खासै असर नगर्ने भए पनि युएइ र नामिबियाबीचको खेलले भने नेपालको यात्रा प्रभावित पार्नेछ। यी दुई टिमको नेट रनरेट हेर्दा जुनसुकै टिमले जिते पनि नेपालले हारेमा नेपाल विश्वकप खेल्न पाउने अवस्था रहने छैन।
