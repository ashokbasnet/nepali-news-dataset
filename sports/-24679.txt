क्यानडाविरुद्ध जित्नैपर्ने दबाबमा नेपाल मैदानमा उत्रियो, टस जितेर पहिले फिल्डिङ गर्दै

काठमाडौं। विश्वकप छनोटसम्म पुग्नका लागि जित्नैपर्ने दबाबमा नेपालले क्यानडाविरुद्ध टस जितेर फिल्डिङ रोजेको छ । आज दिउँसो नेपाली समयअनुसार सवा १ बजे नामिबियाको वान्डर्स स्टेडियममा खेल सुरु हुँदैछ । अंक तालिकामा तेस्रो स्थानमा रहेको नेपालका लागि शीर्ष २ मा कायम रहन आजको खेल जित्नैपर्ने दबाब छ । 

अन्तिम चरणको खेल बाँकी हुँदा क्यानाडा, नामिबिया र नेपालको समान ६ अंक छ । तर रनरेटमा पछि रहेको नेपाल तेस्रो स्थानमा झरेको छ । बुधबार अन्तिम दिन हुने खेलले विश्वकप छनोटमा पुग्ने दुई टोलीको टुंगो लाग्नेछ । नेपालले बुधबार शीर्ष स्थानको क्यानाडासँग खेल्दैछ भने नामिबियाले चौथो स्थानको युएइसँग खेल्नेछ । अब नेपालले शीर्ष दुईमा स्थान बनाउँदै वान डे वल्र्डकप क्वालिफायरमा स्थान बनाउन क्यानाडालाई हराउनै पर्नेछ । हराउन असफल भएमा नेपालको यात्रा डिभिजन टु मै यथावत् रहने सम्भावना बढी हुन्छ । 

पहिलो खेलमा नामिबियामाथि रोमाञ्चक जित निकालेको नेपालले दोस्रो खेलमा ओमानसँग हार व्यहोरेको थियो भने तेस्रो खेलमा सोमबार युएईलाई हराएको थियो । आज नेपालले क्यानाडासँग खेल्दा घरेलु टोली नामिबियाले युएइको सामना गर्नेछ । यदि नेपालले जित्यो भने सोझै फाइनलसँगै विश्वकप छनोटमा स्थान पक्का गर्नेछ । गत असोजमा नेपाल डिभिजन वानबाट डिभिजन टु मा घटुवा भएको थियो ।
