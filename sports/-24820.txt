९ करोडका म्याक्सवेल दिल्लीको पहिलो खेल नखेल्ने, विदेशीको कोटामा सन्दिपको सम्भावना 

काठमाडौं। आइपिएल टिम दिल्ली डेयरडेभिल्सले महंगोमा किनेका स्टार अलराउण्डर ग्लेन म्याक्सवेल दिल्लीको पहिलो खेल नखेल्ने भएका छन् । ८ अप्रिलमा पञ्जाबविरुद्ध हुने दिल्लीको पहिलो खेलमा म्याक्सवेल अनुपस्थित रहनेछन् । म्याक्सवेललाई दिल्लीले ९ करोड भारुमा किनेको थियो । 

सोही खेलमा दिल्लीको विपक्षी पञ्जाब टिमका स्टार ब्याट्सम्यान एरोन फिन्च पनि खेल्ने छैनन् । खेलको अघिल्लो दिन अस्ट्रेलियाका स्टार ब्याट्सम्यान फिन्चले बिहे गर्दैछन् । आफ्नै बिहे भएका कारण फिन्च खेलमा अनुपस्थित रहनेछन् । म्याक्सवेल फिन्चका अत्यन्तै नजिकका साथी हुन् । यही मित्रताको कारण म्याक्सवेल पनि पहिलो खेल नखेल्ने भएका छन् । आफू साथी फिन्चको बिहेमा सहभागी हुने भएकोले पहिलो खेल नखेल्ने म्याक्सवेलले स्पष्ट पारेका छन् । 

म्याक्सवेल अनुपस्थित हुँदा सन्दिपको सम्भावना बढ्ला त ? यो सम्भव पनि छ । आइपिएलको नियमअनुसार एक खेलमा ४ जना मात्र विदेशी खेलाडी खेलाउन पाइन्छ । यही कारण विदेशी खेलाडीको कोटा पुगेर सन्दिपको पालो नआउने पूर्वानुमानसमेत गरिएका थिए । अहिलेसम्मको अनुमान म्याक्सवेल विदेशी खेलाडीको कोटामा खेल्छन् भन्नेमा आधारित थिए । तर म्याक्सवेल नै नखेल्ने अवस्थामा उनको ठाउँमा अर्को विदेशी ब्याट्सम्यान आउने सम्भावना न्यून छ । किनकि उनी मिडिल अर्डर ब्याट्सम्यान हुन् र दिल्लीको टिममा विदेशी मिडिल अर्डर ब्याट्सम्यान छैनन् । 

अहिलेसम्मको अभ्यास हेर्दा जुनसुकै आइपिएल टिमले चारैजना विदेशी खेलाडी खेलाएका छन् । यसकारण म्याक्सवेलको ठाउँमा भारतीय मध्यक्रम ब्याट्सम्यान खेल्ने सम्भावना बढी छ । यस्तो हुँदा एक जना विदेशी खेलाडीको ठाउँ खाली रहन्छ । त्यो ठाउँमा सन्दिप खेल्न पाउन सक्ने सम्भावना बढेको छ । सन्दिपको पछिल्लो प्रदर्शनप्रति दिल्लीको टिमले सामाजिक संजालमा गरेको प्रशंशा र सन्दिपको फर्म हेर्दा पनि उनले स्थान नपाउलान् भन्न सकिन्न ।
