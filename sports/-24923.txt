एन्फा चुनावः मनी कुवँरको उम्मेदवारी दर्ता

काठमाडौं। आगामी चैत १४ गते हुने अखिल नेपाल फुटबल संघ एन्फा कार्यसमितिको चुनावका लागि अध्यक्ष पदमा उम्मेदवारी दर्ता गराएका मणि कुँवरले हाम्रो फुटबल, हाम्रो एन्फाको अनुभूति हुने गरी काम गर्ने प्रतिबद्धता ब्यक्त गरेका छन्।

बिहीबार मनोनयन दर्ता गएका कुँवरले शुक्रबार आफ्ना समर्थकहरु जम्मा गरी पत्रकार सम्मेलन गर्दै एन्फालाई बोलिने र नसुनिने प्रबृति परिवर्तन गरी देखिने र अनुभूति हुने एन्फा बनाउन सबैको सहयोगको अपीलसमेत गरे। एन्फाका वरिष्ठ उपाध्यक्षसमेत रहेका कुँवरले एन्फामा राजनीतिक गतिविधि बढेको आरोप लगाउँदै बिशुद्ध खेलकुद संस्थामा राजनीति सैह्य नहुने बताए।

एन्फाका पूर्व अध्यक्ष गणेश थापाको नातेदार भएकै कारण आफू एन्फाको नेतृत्वका लागि अयोग्य भएको बिपक्षीको दावीप्रति खण्डन गर्दै उम्मेदवार कुँवरले लामो समयदेखि फुटबलमा लागेको र एन्फाको नेतृत्व लिन तयार भएको बताए।

पत्रकार सम्मेलनमा एन्फा अध्यक्ष नरेन्द्र श्रेष्ठले संस्थापन पक्षको उम्मेदवारको रुपमा मणि कुँवरलाई समर्थन गर्दै एन्फालाई पार्टीको भातृ संगठन बनाउन खोजिएको आरोप लागाए।

उनले अध्यक्षका अर्का उम्मेदवार कर्मा छिरिङ समूहले सुरु गरेको सुद्धीकरणको अभियानमा नयाँ विषय नसमेटिएको भन्दै  आफूहरु पनि सुद्धीकरण र आर्थिक पारदर्शीताकै अभियानमा लागेको जानकारी दिए।

पत्रकार सम्मेलनमा २४ जिल्ला, दुई क्लव, रेफ्री संघ तथा प्रशिक्षक संघका मतदाता तथा प्रतिनिधिको उपस्थिति थियो। यसैबीच अध्यक्षका अर्का उम्मेदवार कर्मा छिरिङ शेर्पाले पनि शुक्रबार एन्फा कम्प्लेक्स सातदोवाटोमा पुगेर उम्मेदवारी दर्ता गराएका छन्। उनले प्यानलसहित उम्मेदवारी दर्ता गराएका हुन्।
