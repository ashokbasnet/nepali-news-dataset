विराट कोहलीको पूरै कलेक्सनभन्दा धेरै मूल्यको छ रोनाल्डोको एउटै कार

मुम्बइ। विराट कोहलीलाई संसारकै धनी क्रिकेटर मानिन्छ । उनी अहिलेसम्मकै सबैभन्दा धेरै कमाउने क्रिकेटर पनि हुन् । सबैभन्दा धेरै पारिश्रमिक दिने लिग ‘इण्डियन प्रिमियर लिग’मा पनि उनी यसवर्ष सबैभन्दा धेरै पारिश्रमिक लिने खेलाडी बनेका छन् । उनले यो सिजनका लागि मात्र बैंगलोर टिमबाट १७ करोड पाउँदैछन् । 

२०१७ मा फोब्र्सले जारी गरेको सबैभन्दा धेरै कमाउने १०० एथलेट्सको सूचीमा उनी एकमात्र भारतीय खेलाडी थिए । उनी यो सूचीमा ८९ औं स्थानमा थिए भने शीर्ष स्थानमा फुटबलर क्रिष्टियानो रोनाल्डो थिए । दि यी दुवैको तुलना गर्ने हो भने विराट रोनाल्डोभन्दा धेरै पछि छन् । विराटका सबै कारहरुको कलेक्सनको मूल्यभन्दा बढी रोनाल्डोको एउटै कारको मूल्य छ । विराटको कार कलेक्सन लगभग १० करोडको छ । 

हाइस्पिड कारका सौखिन रोनाल्डोका करिब १९ लग्जरी कार छन् । उनको सबैभन्दा चर्चित कार बुगाटी वेयरन हो । वर्षमा ३० मिलियन डलरभन्दा धेरै कमाइ गर्ने रोनाल्डोको यो कारको मूल्य झण्डै ११ करोड भारु पर्छ । यसका अलावा उनको कलेक्सनमा लिम्बोर्गनी, बिएमडब्लु, बेंटले, मार्सडीज, पोर्से र फरारी जस्ता कार पनि छन् ।
