सफल पोखरा अन्तर्राष्ट्रिय म्याराथनको तयारी पुरा

पोखरा । यही फागुन ७ गते (सोमबार) पोखरामा हुने बाह्रौँ संस्करणको सफल पोखरा अन्तर्राष्ट्रिय म्याराथन दौड प्रतियोगिताको तयारी पूरा भएको छ । खेलकूदको माध्यमबाट पोखरामा पर्यटन प्रवद्र्धन गर्ने ध्येयका साथ आयोजना गरिएको प्रतियोगिताको सम्पूर्ण तयारी पूरा भएको भूतपूर्व खेलाडी मञ्च नेपालले शनिबार पोखरामा पत्रकार सम्मेलनको आयोजना गरि जानकारी गरायो ।

पत्रकार सम्मेलनमा म्याराथनमा २५ जना, १० किमी महिलामा २५ जना, १० किमी पुरुषमा ७५ जना, पाँच किमी छात्रमा १८० जना र पाँच किमी छात्रामा १०० जनाले नाम दर्ता गराइसकेको जानकारी दिइयो । ‘दौड स्वास्थ्यका लागि, दौड पोखराका लागि’ भन्ने नाराका साथ आयोजना गर्न लागिएको म्याराथनमा ४०० मिटर ह्विल चेयर पुरुष, १०० मिटर ह्विल चेयर महिला र १०० मिटर दृष्टिविहीन दौड प्रतियोगितामा एक हजारभन्दा बढी धावकको सहभागिता रहने भूतपूर्व खेलाडी मञ्च नेपालका अध्यक्ष तेजबहादुर गुरुङले जानकारी दिए ।

 पोखरा म्याराथनमा प्रथम हुनेले नगद ७० हजार रुपैयाँ, दोस्रोले ४५ हजार रुपैयाँ, तेस्रोले ३० हजार र चौथोले सान्त्वनास्वरुप नगद पाँच हजार रुपैयाँ प्राप्त गर्ने बताउँदै उनले १० किमी पुरुष–महिला दौडमा प्रथमले १५ हजार रुपैयाँ, दोस्रोले १० हजार रुपैयाँ र तेस्रो हुनेले पाँच हजार रुपैयाँ नगद प्राप्त गर्ने बताए ।

त्यसैगरी, पाँच किलोमिटर छात्रछात्रा प्रथमले १० हजार रुपैयाँ, दोस्रोले सात हजार र तेस्रोले चार हजार रुपैयाँ प्राप्त गर्ने मञ्चले जनाएको छ । प्रतियोगितामा ४०० मिटर ह्विल चेयर पुरुष–महिला र १०० मिटर दृष्टिविहीन दौडमा विजेता प्रथम, दोस्रो र तेस्रोले क्रमशः नगद पाँच हजार, तीन हजार र दुई हजार रुपैयाँ पाउने छन् ।

पत्रकार सम्मेलनमा पोखरा लेखनाथ महानगरपालिकाका प्रमुख मानबहादुर जिसीले प्रतियोगितालाई थप व्यवस्थित बनाउन महानगरपालिकाको महत्वपूर्ण सहयोग रहने बताए ।
