सन्दिप लामिछानेको घर पुग्दाः ‘सोनु’ अब हाम्रो मात्र रहेन, देशको भइसक्यो’ (भिडियोसहित)

चितवन। नेपाली युवा लेगस्पिनर सन्दिप लामिछाने विश्वकै सबैभन्दा प्रतिष्ठित टी–२० लिग इण्डियन प्रिमियर लिगमा छनोट भएसँगै चर्चामा छन् । उनको चर्चा त त्यतिबेलै सुरु भएको हो जब उनी आइपिएल अक्सनको सूचीमा समावेश भएका थिए । त्यो चर्चा त्यतिबेला चुलियो जब अक्सनमा फ्रेन्चाइज दिल्ली डेयरडेभिल्सले उनलाई किन्न ‘बोली’ लगायो ।

बोली लागेसँगै सन्दिपले इतिहास रचे । संसारकै सबैभन्दा प्रतिष्ठित लिगमा पहिलो नेपाली खेलाडीको रुपमा खेल्ने अवसर पाए । उनी अहिले दिल्लीको टिमका सदस्य छन् । दिल्ली टिमको सदस्य भएसँगै उनी झनै चम्किएका छन् । उनको आफ्नो खेलजीवनको सबैभन्दा लयमा भएको शायद अहिले नै होला । यसअघि यु १९ विश्वकपमा ह्याट्रिक गरेर धेरैको नजरमा परेका उनी पछिल्लो समय डिभिजन टु खेल्दा जसरी मैदानमा उत्रिए त्यसले धेरैलाई चकित बनाएको छ । प्रतियोगिताका सर्वाधिक विकेट लिने खेलाडी बनेका सन्दिप म्यान अफ द सिरिज चुनिए । म्यान अफ द सिरिज – अर्थात सिरिज खेलेका ६ वटा टिमका सबै खेलाडीहरुमध्ये सर्वोत्कृष्ट खेलाडी । 

प्रतियोगिता खेलेका खेलाडीमध्ये सबैभन्दा उत्कृष्ट हुनु सन्दिपको अद्भूत सफलता हो तर उनलाई अझै अगाडि जानुछ । र, त्यो बाटो खोल्नेछ इण्डियन प्रिमियर लिगले । संसारका सबैभन्दा उत्कृष्ट खेलाडीहरु सहभागी हुने यो लिगमा नेपाली युवा खेल्न पाउनु अवसरसँगै चुनौती पनि हो । दिल्लीको टिमबाट मैदानमा उत्रिने अवसर पाए भने त्यो क्षण सन्दिपको लागि अवसर र चुनौती दुवै हुनेछ । उनको मुख्य चुनौती हो विश्वस्तरीय खेलाडीका अगाडि आफूलाई प्रमाणित गर्नु । 

‘सन्दिप आफूलाई प्रमाणित गर्न सक्छन्’ सन्दिपलाई नजिकबाट नियालिरहेका नेपाली यु–१९ टिमका कोच विनोद दास भन्छन् ‘उत्साह नै उनको सफलताको मुख्य आधार हो ।’ दासका अनुसार डिभिजन टुको सफलता पनि सन्दिपको उत्साहकै कारण सम्भव भएको हो । दिल्लीले उनलाई टिममा लिएसँगै सँिदप यतिसम्म उत्साहित थिए कि उनले आफ्नो अहिलेसम्मकै बेस्ट खेल देखाइदिए । उनै सन्दिपको चितवनस्थित घरमा पुग्दा त्यहाँको माहोल कस्तो छ त ? अनि उनका परिवार, साथीभाइ, छिमेकीहरु के भन्छन् ? हेर्नुहोस् भिडियो रिपोर्टको मुख्य अंश । पूरा भिडियो रिपोर्टका लासिग केही समय प्रतिक्षा गर्नुहोला ।
