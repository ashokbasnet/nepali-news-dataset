विश्वकप क्रिकेट छनोटका लागि नेपाली राष्ट्रिय टोलीको घोषणा, को-को परे ?

काठमाडौँ । विश्वकप क्रिकेट छनोट खेलका लागि नेपाली राष्ट्रिय टोलीको घोषणा गरिएको छ। 

क्रिकेट काउन्सिल ९आईसीसी०ले पारस खड्काको कप्तानीमा १५ सदस्यीय नेपाली क्रिकेट टोलीको घोषणा गरेको हो। टोलीमा सबै खेलाडीहरु आइसीसी विश्व क्रिकेट लिग डिभिजन टू कै रहेका छन्। 

टोलीमा कप्तान पारस खड्का, उप–कप्तान ज्ञानेन्द्र मल्ल, दीलिप नाथ, दिपेन्द्र सिंह ऐरी, शरद भेषावकर, आरिफ शेख, रोहितकुमार पौडेल, बसन्त रेग्मी, सोमपाल कामी, करण केसी, सन्दीप लामिछाने, ललित भण्डारी, शक्ति गौचन, अनिलकुमार साह र ललितनारायण राजवंशी छन्।

यसअघि वैकल्पिक खेलाडीका रुपमा रहेका स्पिनर ललित नारायण राजवंशीपनि यो टोलीमा अटाएका छन् भने ब्याट्सम्यान विनोद भण्डारीलाई यो पटक वैकल्पिक खेलाडीका रुपमा राखिएको छ। विनोदसहित सिद्धान्त लोहनी, सुनिल धमला र किशोर महतो पनि वैकल्पिक खेलाडीको सूचीमा छन्। 

विश्वकप क्रिकेट छनोटको खेल मार्च १ देखि १५ सम्म जिम्बाब्बेमा हुनेछ। नेपाल समूह ‘बी’ मा रहेको छ। यो समूहमा नेपालसहित आयोजक जिम्बाबे, अफगानिस्तान, स्कटल्याण्ड र हङकङ छन्। नेपालले पहिलो खेल मार्च ४ मा आयोजक जिम्बाबेसँग खेल्नु पर्नेछ। 

त्यस्तै मार्च ८ मा स्कटल्याण्ड, मार्च १० मा अफगानिस्तान र मार्च १२ मा हङकङसँग खेल्ने कार्यतालिका छ। प्रतियोगिताअघि नेपालले फेब्रुअरी २७ मा युएई तथा मार्च १ मा हङकङसँग अभ्यास खेल खेल्नेछ।

छनोटको विजेता र उपविजेता दुई टोलीले सन् २०१९ मा इंग्ल्यान्ड र वेल्समा हुने विश्वकपमा भाग लिन पाउनेछन्।
