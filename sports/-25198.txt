नेपाली क्रिकेट टोलीका सदस्यलाई जनही ३ लाख दिने सरकारको घोषणा

काठमाडौँ। प्रधानमन्त्री केपी शर्मा ओलीले आईसीसी विश्व क्रिकेट लिग डभिजन टू मा उत्कृष्ट प्रदर्शन गरी विश्वकप छनोट तथा डिभिजन वानमा उक्लन सफल नेपाली क्रिकेट टोलीका प्रत्येक सदस्य तथा अफिसियललाई जनही ३ लाख पुरस्कारको घोषणा गरेका छन्। 

सरकारी निवास बालुवाटारमा आयोजित सम्मान कार्यक्रमलाई सम्बोधन गर्दै प्रधानमन्त्री ओलीले सरकारका तर्फबाट जनही ३ लाख प्रोत्साहन स्वरुप प्रदान गरिने जानकारी दिएका हुन्। एकदिवशीय विश्वकप छनोटका लागि जिम्बाबे जानुअघि नै खेलाडीले घोषित पुरस्कार पाउने पनि प्रधानमन्त्री ओलीले बताए। 

साथै मदन भण्डारी स्पोर्टस एकेडेमीले पनि नेपाली टोलीका प्रत्येक सदस्यलाई जनही १ लाख पुरस्कार दिने घोषणा प्रधानमन्त्रीमार्फत सोही कार्यक्रममा गरिएको छ। 

सम्मान कार्यक्रममा नेपाली क्रिकेट टोलीका कप्तान पारस खड्काले क्रिकेट विवाद समाधान गरी आईसीसीको निलम्बन फुकुवा गर्न प्रधानमन्त्री केपी शर्मा ओलीसमक्ष आग्रह समेत गरे। कप्तान पारसले आगामी जुनमा हुने आईसीसीको बैठकमा नेपाली क्रिकेटको भविष्य निर्धारण गर्ने भएकाले त्यसअघि नै विवाद समाधान गरी निलम्वन फुकुवाका लागि बाटो खुकुलो बनाउन प्रधानमन्त्रीसमक्ष माग गरे।

जवाफमा प्रधानमन्त्री ओलीले क्रिकेट विवाद समाधानका लागि सरकार र मन्त्रालयले यथासक्य पहल गर्ने आश्वासन दिए।

प्रधानमन्त्री ओलीले आफ्नो सरकार खेलमा राजनीति हुनुहुन्न भन्ने मान्यतामा रहेको भन्दै मुलुक आर्थिक सम्बृद्धिको दिशामा अघि बढेकाले खेलकुदमा पनि सम्बृद्धिका लागि काम गर्ने बताएका थिए।

डिभिजन टू को उपविजेता नेपाली टोलीलाई सरकारले गरेको सम्मान कार्यक्रममा अधिकांश खेलाडी उपस्थित थिएनन्। प्रतियोगिताबाट फर्किएपछि तीन दिन आरामका लागि समय दिएका कारण खेलाडीहरु घर गएकाले सम्मान कार्यक्रममा ५ खेलाडी र तीन अफिसियलमात्र उपस्थित थिए।
