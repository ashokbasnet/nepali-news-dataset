एउटा फोटो जसले बनाइदियो सन्दिपलाई ‘रियल हिरो’

Photo: Peter Della Penna 
                                
                                        
                        काठमाडौं। क्यानडालाई पराजित गर्दै नेपाल विश्वकप छनोटमा प्रवेश गरेसँगै सार्वजनिक भएको यो फोटोले नेपाली युवा क्रिकेटर सन्दिप लामिछानेलाई रियल हिरो बनाइदिएको छ । क्रिकेट क्षेत्रमा अग्रणी वेबसाइट इएसपिएन क्रिकइन्फोका रिपोर्टर पिटर डेला पेनाले खिचेको यो फोटोका कारण सन्दिपले संसारको दिल जितेका छन् । 

यो फोटो नेपाल र क्यानडाबीच भएको समूह चरणको खन्तिम खेललगत्तै खिचिएको हो । जतिबेला नेपाली टिम र नेपाली फ्यानहरुले विश्वकप प्रवेश गरेको खुसी मनाइरहेका थिए त्यति नै बेला क्यानडाका बलर सेसिल परवेज रोइरहेका थिए । अन्तिम दिनको खेल हुनुअघि क्यानडा विश्वकप छनोटसम्म पुग्ने सम्भावना निकै बलियो थियो । तर, नेपालविरुद्धको खेलमा अप्रत्याशित पराजय ब्यहोरेसँगै क्यानडा तेस्रो हुँदै विश्वकप छनोटको यात्राबाट बाहिरियो । 

आफ्नो टिम बाहिरिएसँगै रोइरहेका परवेजलाई सम्झाउन पुगेका सन्दिपको यो फोटो खिचेका रिपोर्टर पिटर डेला पेनाले ट्वीटरमा लेखेका छन् ‘अन्तिम बल बलिङ गरेका परवेज पिचमा पीडामा थिए । सन्दिप लामिछाने पहिलो व्यक्ति थिए जसले उनलाई सान्त्वना दिएर उठाए । खेल भावनाको उत्कृष्ट प्रदर्शन !’
