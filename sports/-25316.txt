मेयर कप भलिबल : सूर्यविनायकले जित्यो उपाधि

शिल्ड लिँदै उपाधि विजेता सूर्यविनायक नगरपालिकाका खेलाडी तथा प्रशिक्षक । तस्वीर : रासस
                                
                                        
                        भक्तपुर । भक्तपुर नगरपालिकाले आयोजना गरेको अन्तर नगर मेयर कप भलिबल प्रतियोगिताको उपाधि सूर्यविनायक नगरपालिकाले हात पारेको छ ।

यही फागुन ३ गतेदेखि शुरु भएको उक्त प्रतियोगिताअन्तर्गत मंगलबार भएको फाइनल खेलमा सूर्यविनायक नगरपालिकाले गोदावरी नगरपालिकालाई ३–१ सेटले पराजित गर्दै उपाधिमाथि कब्जा जमाएको हो । पहिलो सेट २६–२४ र दोस्रो सेट २५,–२३ ले विजयी भएको सूर्य्विनायक तेस्रो सेटमा भने २५–२३ को पराजय भोग्यो ।

त्यस्तै, खेलको अन्तिम सेटमा २५–१५ ले आफ्नो पक्षमा पार्दै सूर्य्विनायकले उपाधि चुम्न सफल भयो । त्यसैगरी, प्रतियोगितामा रुपन्देहीको तिलोत्तमा नगरपालिकाले तेस्रो स्थान हासिल गर्न सफल भयो भने ललितपुर महानगरपालिका चौथो स्थानमा चित्त बुझाउन बाध्य भएको छ । प्रतियोगितामा उपाधिसहित सूर्यविनायकले एक लाख ५१ हजार रुपैयाँ पुरस्कार प्राप्त गरेको छ ।

त्यस्तै, दोस्रो स्थान हासिल गरेको गोदावरी नगरपालिकाले ७५ हजार रुपैयाँ, तेस्रो स्थान हासिल गर्ने तिलोत्तमा ३० हजार रुपैयाँ र चौथो हुने ललितपुरले २० हजार रुपैयाँसहित शिल्ड तथा प्रमाणपत्र प्राप्त गरेको छ । विजेता नगरपालिकालाई प्रतिनिधिसभा सदस्य एवं नेपाल मजदुर किसान पार्टी सचिव प्रेम सुवालले पुरस्कार प्रदान गरेका थिए ।

प्रतियोगितामा २१ वटा नगरपालिकाको सहभागिता रहेको थियो ।
