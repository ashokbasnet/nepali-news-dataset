बुबाले रुँदै सम्झिए सन्दिपको त्यो अठोटः बा, म देशका लागि केही गर्छु

•टेकनारायण भट्टराई/आयुश गौतम/महेश धिमाल-

चितवन । भरतपुर अस्पतालमा आमाको अप्रेसन थियो । सन्दिप लामिछाने केही क्षणका लागि अस्पताल पुगे । नेपाली टिम नामिबिया जानु अगाडिको भेट सम्झदै आमा कपिलादेवी भन्छिन्– ‘मलाई अस्पतालको बेडमा सुताएर उ धर्ती माताको कर्तव्य पूरा गर्न आफ्नो खेलमा फर्कियो ।’

सन्दिप आइपिएलमा छानिएपछि चुलिएको चर्चा जस्तै आमा कपिलादेवीलाई छोरो भेट्ने चाहना चुलिएको छ । तर छोराको खेल प्रभावित हुनेगरि भेट्ने चाहनालाई दबाउन उनी भित्र निकै दाह्रो हिम्मत पनि छ । ‘सन्दिपको खेलबाट सिङ्गो देश खुसी हुन्छ भने म एउटी आमालाई त्यो भन्दा धेरै के चाहियो?’

यी आमाले अस्पतालको शैयामा आफूलाई छाडेर गएको छोरो ६ महिना भयो भेट्न पाएकी छैनन् । नामिबियाबाट नेपाली टोली फर्कँदाको दिन भएको संवादमा आमाले सन्दिपलाई निकै ‘मिस’ गरेको प्रष्ट हुन्थ्यो । तर खेलबाट ध्यान हटाउने ममत्व देखाउनु भन्दा त्यसलाई सम्हाल्नु नै उनले आफ्नो कर्तव्य ठानेकी छन् ।

सन्दिपका बुबा चन्द्रनारायण छोरा सम्झेर बेलाबेला भक्कानिन्छन् । ‘यी हर्षका आँशु हुन्,’ रसाएका आँखा सम्हाल्दै चन्द्रनारायणले भने ‘हाम्रो ‘सोनु’ले देशको नाम राख्ने काम गरेको छ, हामीलाई यो भन्दा ठूलो खुसी अरु कुनै छैन ।’

सन्दिपका बुबा जति भावुक छन् आमा उत्तिकै हिम्मतवाली । छोराको प्रगतिका खबरले बगेका हर्षका आँशुको सङ्कलन हुन्थ्यो भने आमाको भन्दा बाबाकै बढी जोखिन्थ्यो होला । छोराको हरेक चाहनालाई सदर गर्दै हौसला थप्दै आएको यो दम्पतीले निष्कर्ष निकालेको छ– हाम्रो छोरो अब देशको भैसक्यो, उसले हाम्रो खुसी हैन देशको खुसी हेर्नु पर्छ ।

रेल्वे विभागमा इन्जिनियर बनाउने सपना

बुबा द्रनारायण भारतीय रेल्वे विभागमा कार्यरत थिए । सन्दिपलाई पनि आफ्नै कम्पनीमा घुसाउने उनको चाहना थियो । ‘रेल्वे विभागको इन्जिनियर बनाउन पाए हुन्थ्यो भन्ने मलाई लागेको थियो, ’ डिसी नेपालसँगको संवादमा बुबाले विगत सम्झिए ‘त्यतिबेला सोनुले भनेको झलझली सम्झन्छु,’ उनले थपे ‘उ भन्थ्यो –बुबा म इन्जिनियर भएँ भने त्यही डिपार्टमेन्टका मान्छेले मात्रै चिन्छन्, यदि राम्रो खेलाडी बनेँ भने मलाई देशले चिन्छ ।’

सन्दिप सानैदेखि भारतमा हुर्किए पनि उनलाई नेपालप्रति निकै लगाव थियो । हप्ता दिन लामो स्कुल बिदा हुँदा पनि सन्दिपलाई नेपाल हुँइकिने रहर चल्थ्यो । बुबा सम्झन्छन् ‘हजुरले बाध्यताले भारत सरकारका लागि काम गर्नुभयो, म नेपालका लागि केही गर्छु भन्थ्यो ।’ उनले थपे ‘छोराको नेपाल मोह देखेर हामीले दिदी भिनाजुसँग बस्ने व्यवस्था मिलाएर १३ वर्षको उमेरमा नेपाल पठायौ ।

नवलपरासीको रजहरस्थित दिदी भिनाजुको घरबाट सन्दिप चितवनको क्याम्पाचौर मैदानमा क्रिकेट खेल सिक्नका लागि आउजाउ गर्थे । त्यही क्रममा उनका कोच राजु खड्कासँग भेट भयो र सन्दिपको क्रिकेट करियरले फड्को मार्नेगरि गति लियो ।

६ बर्षमा सन्दिपको फड्को

भारत छाडेर नेपाल आएको ६ बर्षमा सन्दिपको क्रिकेट करियरमा प्राप्त भएको सफलता उनकै परिवारका लागि अविश्वसनीय खालको छ । बुबा चन्द्रनारायणका अनुसार सन्दिपले क्रिकेटमा उचाइ पाउने निश्चित थियो तर यति छिटो यो उचाइमा पुग्ने कल्पना थिएन ।

६ बर्ष भयो परिवारसँग सन्दिपको राम्रोसँग घुलमिल नभएको । परिवारसँग बसेर सुखदुःखका कुरा साट्ने मौका जुरेको छैन । बेलाबेलामा भएका भेटहरु सन्दिपको छायाँ जस्ता लाग्छन्– आउँछ र हराउँछ ।

आइपिएल हेर्ने धोको

बुबाआमालाई छोरो आइपिएलमा खेलेको हेर्ने धोको छ । मौका मिलाएर खेल हेर्न जाने योजनामा छन् बुबा चन्द्रनारायण ।

आइपिएलमा दिल्ली डेयरडेभिल्सले किंग्स इलाभेन पञ्जावसँग पहिलो खेल खेल्ने छ । त्यो खेल हेर्नका लागि मैदानमा जाने परिवारको योजना छ ।

सन्दिपका बुबाआमासँग चितवन पुगेर गरियोको यो मर्मस्पर्शी भिडियो संवाद हेर्नुहोस्
