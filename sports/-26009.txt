विश्वकप छनोटको अभ्यास खेल, नेपाललाई १७२ रनको लक्ष्य 

काठमाडौं। विश्वकप छनोटको पूर्वसन्ध्यामा भइरहेको आफ्नो पहिलो अभ्यास खेलमा नेपालले १७२ रनको लक्ष्य पाएको छ । नेपालले यो लक्ष्य २९ ओभरमा पूरा गर्नुपर्नेछ । वर्षाका कारण २९ ओभरमा छोट्याइएको खेलमा युएइले नेपालविरुद्ध १७१ रनको योगफल तयार पारेको छ । 

जिम्बाबेको क्वेक्वेमा भइरहेको खेलमा टस जितेर पहिले ब्याटिङ गरेको युएइले १ बल बाँकी छँदै अलआउट हुँदा १७१ को योगफल तयार पारेको हो । युएइका लागि अस्फाक अहमदले सर्वाधिक ४२ रनको योगदान गरे, अदनान मुफ्तीले ३७, गुलाम सब्बेरले ३२, मोहम्मद उस्मानले २६ र साइमान अनवरले १६ रन बनाए । 

नेपालका लागि ललित भण्डारीले सर्वाधिक ४ विकेट लिए । करण केसीले ३, ललित राजवंशीले २ र कप्तान पारस खड्काले १ विकेट लिए । बलिङतर्फ नेपालका चर्चित युवा लेगस्पिनर सन्दिप लामिछानेले यो खेलमा भने कुनै विकेट लिन सकेनन् । यद्यपि ५ ओभर बलिङ गरेका उनले सबैभन्दा कम इकोनोमीमा रन दिए ।
