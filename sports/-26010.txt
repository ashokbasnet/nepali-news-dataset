विश्वकप छनोटको अभ्यासमा नेपालको आक्रामक सुरुवात, पहिलो ओभरमै चौकाको वर्षा

काठमाडौं। विश्वकप छनोटको अभयास खेलमा युएइविरुद्ध नेपाललले आक्रामक सुरुवात गरेको छ । १७२ रनको लक्ष्य पछ्याएको नेपालका लागि उपकप्तान ज्ञानेन्द्र मल्लले तुफानी सुरुवात गरेका हुन् । 

मल्लले पहिलो ओभरमै चौकाको वर्षात गरेका छन् । ज्ञानेन्द्रले पहिलो ओभरमै तीन चौका प्रहार गर्दा नेपालको स्कोर १ ओभरमै १२ रन पुगेको छ । यसअघि पहिले ब्याटिङ गरेको युएइले अलआउट हुँदा १७१ रन बनाएको थियो । नेपालले पाएको १७२ रनको लक्ष्य २९ ओभरमा पूरा गर्नुपर्नेछ । वर्षाका कारण २९ ओभरमा छोट्याइएको खेलमा युएइले नेपालविरुद्ध १७१ रनको योगफल तयार पारेको छ । 

जिम्बाबेको क्वेक्वेमा भइरहेको खेलमा टस जितेर पहिले ब्याटिङ गरेको युएइले १ बल बाँकी छँदै अलआउट हुँदा १७१ को योगफल तयार पारेको हो । युएइका लागि अस्फाक अहमदले सर्वाधिक ४२ रनको योगदान गरे, अदनान मुफ्तीले ३७, गुलाम सब्बेरले ३२, मोहम्मद उस्मानले २६ र साइमान अनवरले १६ रन बनाए । 

नेपालका लागि ललित भण्डारीले सर्वाधिक ४ विकेट लिए । करण केसीले ३, ललित राजवंशीले २ र कप्तान पारस खड्काले १ विकेट लिए । बलिङतर्फ नेपालका चर्चित युवा लेगस्पिनर सन्दिप लामिछानेले यो खेलमा भने कुनै विकेट लिन सकेनन् । यद्यपि ५ ओभर बलिङ गरेका उनले सबैभन्दा कम इकोनोमीमा रन दिए ।
