विश्वकप छनोटको पहिलो अभ्यास खेलमा नेपालको शानदार जीत

काठमाडौं। विश्वकप छनोटको पहिलो अभ्यास खेलमा नेपाल विजयी भएको छ । युएइविरुद्ध भएको पहिलो अभ्यास खेलमा नेपालले युएइलाई ५ विकेटले पराजित गरेको हो । १७२ रनको लक्ष्य पछ्याएको नेपालले निर्धारित २९ ओभर पूरा हुन ४ बल बाँकी छँदै लक्ष्य भेट्टाएको हो । 

नेपालका लागि १७२ रनको लक्ष्य पछ्याउने क्रममा शरद भेषवाकर र दिपेन्द्र सिंह ऐरीले समान ४१ रनको योेगदान गरे । भेषवाकर नटआउट रहे । कप्तान पारस खड्काले २८, आरिफ शेखले नटआउट २३, ज्ञानेन्द्र मल्लले १२ र अनिल शाहले ११ रनको योगदान गरे । यसअघि टस जितेर ब्याटिङ गरेको युएइले वर्षाका कारण २९ ओभरमा छोट्याइएको खेलमा नेपालविरुद्ध १७१ रनको योगफल तयार पारेको छ । 

जिम्बाबेको क्वेक्वेमा भएको खेलमा टस जितेर पहिले ब्याटिङ गरेको युएइले १ बल बाँकी छँदै अलआउट हुँदा १७१ को योगफल तयार पारेको थियो । युएइका लागि अस्फाक अहमदले सर्वाधिक ४२ रनको योगदान गरे, अदनान मुफ्तीले ३७, गुलाम सब्बेरले ३२, मोहम्मद उस्मानले २६ र साइमान अनवरले १६ रन बनाए । 

नेपालका लागि ललित भण्डारीले सर्वाधिक ४ विकेट लिए । करण केसीले ३, ललित राजवंशीले २ र कप्तान पारस खड्काले १ विकेट लिए । बलिङतर्फ नेपालका चर्चित युवा लेगस्पिनर सन्दिप लामिछानेले यो खेलमा भने कुनै विकेट लिन सकेनन् । यद्यपि ५ ओभर बलिङ गरेका उनले सबैभन्दा कम इकोनोमीमा रन दिए ।
