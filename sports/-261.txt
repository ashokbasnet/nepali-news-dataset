विश्व क्रिकेट लिगमा नेपाल र केन्याबिचको खेल कीर्तिपुरमै हुने

काठमाण्डौँ ८ फागुन । आइसिसि विश्व क्रिकेट लिग च्याम्पियनशिप अन्तर्गत नेपाल र केन्याबिचको खेल टि यु क्रिकेट मैदान कीर्तिपुरमै हुने भएको छ ।

आइसिसिले सार्वजनिक गरेको खेल तालिकामा नेपालले केन्यासँगको आफ्नो पहिलो खेल फागुन २८ गते खेल्नेछ भने दोस्रो खेल फागुन ३० गते हुनेछ ।

सन् २०१५ देखि दुई बर्षसम्मको लागि चलिरहेको लिगका खेलमा नेपाल अहिले छैटौँ स्थानमा छ भने केन्या नेपालभन्दा एक स्थान माथि छ । प्रतियोगितामा नेपालसहित ८ राष्ट्रको सहभागिता रहेको छ ।

अंकतालिकाको शिर्ष चारभित्र समावेश हुन सके नेपाल इंगल्याडमा हुने एकदिवसीय विश्वकप क्रिकेटको छनौट खेल्ने अवसर पाउनेछ ।

यसअघि कीर्तिपुर मैदानमै भएको खेलमा नामिबियालाई दुईवटै खेलमा हराएको नेपालका लागि विश्वकप छनौटसम्म पुग्न पनि बाँकी सबै खेल निकै महत्वपुर्ण रहेको छ ।
