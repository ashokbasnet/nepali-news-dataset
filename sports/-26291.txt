क्रिश गेलको क्लबमा सन्दीप लामिछाने, क्यारिबियन लिग खेल्ने

काठमाडौँ । नेपाली क्रिकेटर सन्दीप लामिछाने क्यारिबियन प्रिमियर लिगमा छनौट भएका छन्।

क्यारिबियन क्षेत्रको लोकप्रिय क्रिकेट क्यारिबियन प्रिमियर लिगका लागि सन्दीपलाई सेन्ट किट्स एण्ड नेभिस पेट्रिओट्स नामक टोलीले पाँच हजार डलरमा खरिद गरेको हो। उक्त टोलीको नेतृत्व वेष्ट इन्डिजका विश्व चर्चित खेलाडी क्रिश गेलले गरेका छन्।

क्यारिबियन लिग क्रिकेट टोलीमा परेपछि सन्दीपले सामाजिक सञ्जाल ट्वीट मार्फत खुसी व्यक्त गरेका छन्।  

उनले ट्वीटमा लेखेका छन्, सेन्ट किट्स एण्ड नेभिस पेट्रिओट्सले मलाई विश्वास गरेकोमा धन्यवाद, साथै मेरा सबै प्रशंसक र शुभचिन्तकलाई पनि धन्यवाद दिन चाहान्छु।

यसअघि उनी विश्व क्रिकेटको सबैभन्दा ठूलो व्यावसायिक प्रतियोगिता मानिने इन्डियन प्रिमियर लिगमा समेत छनौट भएका थिए। उनलाई दिल्ली डेयरडेभिल्स क्लबले इन्डियन प्रिमियर लिगका लागि भारु २० लाखमा खरिद गरेको थियो।
