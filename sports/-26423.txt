यी व्यक्तिले हिम्मत नदेखाएका भए मारिने थिए श्रीलंकाको क्रिकेट टिमका सबै खेलाडी

एजेन्सी। आज ३ मार्च । यो दिन विश्व क्रिकेटको इतिहासमा एउटा कालो दिनको रुपमा चिनिन्छ । २००९ मा यही दिन पाकिस्तानमा खेल्नका लागि गएको श्रीलंकाको राष्ट्रिय क्रिकेट टिममाथि लाहोरमा आतंकवादी आक्रमण भएको थियो । यसमा खेलाडीहरुको ज्यान निकै मुस्किलले बचेको थियो । आतंकवादीहरु श्रीलंकाको पूरै टिमको ज्यान लिने उद्देश्यले आएका थिए तर एक व्यक्तिको हिम्मतले पूरै टिमको ज्यान बच्यो । 

२००९ मा श्रीलंकाको टिम पाकिस्तानसँग ३ टेस्ट र ३ वन डे खेल्नको लागि पाकिस्तान गएको थियो । १ मार्चदेखि सिरिजको दोस्रो टेस्ट सुरु भएको थियो । ३ मार्चका दिन खेल्नको लागि श्रीलंकाका खेलाडीहरु बसमा होटलबाट लाहौरको गद्दाफी स्टेडियम जानका लागि निस्किए । यही क्रममा बाटोमा १२ जना आतंकवादीले टिमको बसमा आक्रमण गरे । आतंकवादीहरुले बसमा रकेट पनि प्रहार गरेका थिए तर रकेट निशानामा नलाग्दा खेलाडीको ज्यान बच्यो । 

यस क्रममा बसलाई मेहर मोहम्मद खलील नामका व्यक्तिले चलाइरहेका थिए । खलीलले सुझबुझका साथ बस रोकेनन् । उनले गोलीबारीको बीचमै बस लगतार चलाउँदै स्टेडियम पुगे । यो घटनाको बारेमा खलीलले पछि मिडियामा आफ्नो अनुभव बताएका थिए । खलीलका अनुसार सुरुमा उनलाई गोलीको आवाज पाहुना टिमको स्वागतमा पटाका पड्काएको जस्तो लागेको थियो । अचानक एक जना व्यक्ति बसको अगाडि आएर लगातार गोली हान्न थालेपछि बल्ल खलीलले वास्तविकता थाहा पाए । 

खलीलले भने ‘त्यसपछि मात्र मैले थाहा पाएँ यो पटाका होइन अरु नै थियो । हामीमाथि आक्रमण भएको थियो । त्यतिबेला म निकै डराएँ । त्यही बेला पछाडिबाट खेलाडीहरुले चिच्याउँदै बस दौडाउन भने । उनीहरुले यति जोडले चिच्याएका थिए कि मलाई करेन्ट लागेजस्तो भयो । त्यसपछि के भयो मैले केही नसोची बस लगातार दौडाउन थालें । सुरक्षित ठाउामा पुगेपछि श्रीलंकाली खेलाडीहरुले मेरो निकै प्रशंशा गरे । उनीहरुमध्ये एकले त मलाई श्रीलंका जाउँ पनि भने तर मैले परिवार छाडेर जान नसक्ने बताएँ ।’

यो बहादुरीको लागि खलीललाई श्रीलंकाका राष्ट्रपतिले सम्मानित पनि गरेका थिए । यो आक्रमणमा श्रीलंकाका कप्तान महेला जयवद्र्धने, उपकप्तान कुमार सांगाकारासमेत ६ खेलाडी घाइते भएका थिए । टिमका असिस्टेन्ट कोच समेत घाइते भएका थिए । आक्रमणमा पाकिस्तान प्रहरीका ६ जवानसहित ८ जनाको ज्यान गएको थियो । आक्रमणपछि श्रीलंकाली खेलाडीहरुलाई स्टेडियमबाट एयरलिफ्ट गरी एयरपोर्ट लगिएको थियो । लगत्तै उनीहरुलाई श्रीलंका पठाइयो ।
