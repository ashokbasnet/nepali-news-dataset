अभागी नेयमारः लगातार २ विश्वकप खेल्न नपाउने खतरा !

एजेन्सी। ब्राजिलका स्टार स्ट्राइकर नेयमार लगातार २ विश्वकप खेल्न नपाउने संकेत देखिएको छ । पछिल्लो समय उनको खुट्टाको चोटका कारण उनी अहिले मैदानबाहिर छन् । यही चोटका कारण उनी आगामी विश्वकप खेल्न नपाउने संकेत देखिएको छ । 

गएको आइतबार च्याम्पियन्स लिगमा मार्सेलीविरुद्धको खेलमा पिएसजीका स्ट्राइकर नेयमारको खुट्टा भाँचिएको थियो । भाँचिएको खुट्टाको शल्यक्रिया गर्नुपर्ने भएपछि नेयमारले लगातार २ विश्वकप गुमाउने खतरा बढेको हो । नेयमारले अघिल्लो विश्वकपको समूह चरण र क्वाटरफाइनल खेलेका भए पनि सेमिफाइनल गुमाउन पुगेका थिए । यसपटक पनि नेयमार समूह चरणकै खेलमा फिट हुने वा नहुने भन्ने गम्भीर प्रश्न उब्जिएको छ । 

नेयमारको खुट्टाको शल्यक्रिया यही साता ब्राजिलमै गर्ने तयारी गरिएको छ । शल्यक्रियापछि उनलाई ठिक हुन कम्तीमा तीन महिना लाग्ने चिकित्सकहरुले बताएका छन् । यदि यो साता उनको शल्यक्रिया भयो भने उनी जूनको दोस्रो सातासम्म ठिक हुने अपेक्षा गरिएको छ । तर, उनी अपेक्षा गरिएको समयमै ठिक होलान् भन्ने कुनै ग्यारेन्टी छैन । त्यसमाथि भर्खरै शल्यक्रिया गरिएको खुट्टाको साथमा नेयमार विश्वकपको मैदानमा ‘फिट’ देखिएलान् त ? भन्ने अर्को प्रश्न छ । 

नेयमार विश्वकप खेल्नको लागि उनी जूनको पहिलो सातामै पूर्णतया फिट हुनुपर्छ । तर, त्यसो हुने निश्चित छैन । यदि जूनको पहिलो साताको अन्त्यसम्म नेयमार पूर्णतया फिट भएनन् भने उनले विश्वकपको समूह चरणको खेल गुमाउनुपर्नेछ । पूर्ण रुपमा फिट नभएमा उनी राउण्ड अफ १६ को खेल समेत खेल्न नसक्ने हुन सक्छ । यदि नेयमारले समूह चरणका खेल गुमाउनुपरेको अवस्थामा ब्राजिल राउण्ड अफ १६ सम्म पुग्ला ? यदि ब्राजिल राउण्ड अफ १६ सम्म पुग्दा पनि नेयमार ठिक भएनन् भने ब्राजिल क्याटर फाइनल पुग्ला ? मुख्य प्रश्न यही हो । 

नेयमारको अनुपस्थितिमा ब्राजिलले समूह चरण पार गर्न समस्या सृजना हुनेछ । किनकि ब्राजिल नेयमारमै अत्याधिक निर्भर छ भन्ने अघिल्लो विश्वकपमा देखिइसकेको छ । नेयमार तिनै अभागी खेलाडी हुन् जो अघिल्लो विश्वकपको सेमिफाइनलमा आफू खेल्न पाएनन् र टिमले लज्जास्पद हार व्यहोर्नुपर्यो । अघिल्लो विश्वकपमा नेयमार खेल्दा ब्राजिल समूह चरणको शीर्ष स्थानमा रहँदै राउण्ड अफ १६ मा पुगेको थियो । 

राउण्ड अफ १६ मा चिलीलाई पराजित गर्दै ब्राजिल क्वाटरफाइनलसम्म पुग्यो । क्वाटर फाइनलमा पनि ब्राजिलले कोलम्बियालाई पराजित गर्दै सेमिफाइनलसम्म पुग्यो । तर, दुर्भाग्यवश यही क्वाटरफाइल खेलमा नेयमार नराम्रोसँग घाइते भए । यही खेलमा घाइते भएका कारण नेयमार सेमिफाइनल खेल्न सकेनन् । र, जर्मनीविरुद्धको सेमिफाइनलमा नेयमारको अभाव प्रस्टै देखियो । जर्मनीले ब्राजिललाई बेइज्जत नै गर्दै ७ गोल ठोक्यो जसको जवाफमा ब्राजिलले १ गोल मात्र गर्न सक्यो । यतिमात्र होइन तेस्रो स्थानको लागि भएको खेलमा समेत ब्राजिलले नेदरल्याण्डसँग ३ गोल खायो जवाफमा १ गोल पनि गर्न सकेन । 

आगामी विश्वकपमा ब्राजिलको पहिलो खेल जून १७ मा स्विट्जरल्याण्डविरुद्ध छ । स्विट्जरल्याण्ड यसअघिको विश्वकपमा राउण्ड अफ १६ मा पुगेको हुँदा उतिसारो कमजोर छैन । दोस्रो खेल जून २२ मा कोष्टारिकाविरुद्ध छ । कोष्टारिका अघिल्लो विश्वकपमा क्वाटरफाइनल पुगेको हुँदा झनै बलियो छ । तेस्रो खेल जून २७ मा सर्वियाविरुद्ध छ । सर्विया भने तुलनात्मक रुपमा कमजोर छ । ब्राजिललाइ राउण्ड अफ १६ सम्म पुग्न यी तीन खेलमध्ये २ खेल जित्नैपर्ने हुन सक्छ । नेयमारबिनाको खेलमा ब्राजिलले यो सफलता पाउन सक्ला वा नसक्ला ? ब्राजिलका फ्यानहरुको मुख्य चासो र चिन्ता यही छ ।
