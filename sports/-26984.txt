नेपालको कमब्याकः सन्दिपले लिए स्कटल्याण्डको तेस्रो विकेट

काठमाडौं। विश्वकप क्रिकेट छनोट खेलमा स्कटल्याण्डविरुद्ध खेलिरहेको नेपालले कमब्याक गरेको छ । स्कटल्याण्डको विकेट लिन नसकिरहेको अवस्थामा नेपालका बलर बसन्त रेग्मी र सन्दिप लामिछानेले लगातार २ विकेट लिएपछि नेपालको स्थिति सुधार भएको हो । 

नेपालको लागि पहिलो सफलता सन्दिपले नै दिलाएका थिए । दशौं ओभरको तेस्रो बलमा उनले स्कटल्याण्डका ओपनर म्याथ्यु क्रसलाई कप्तान पारस खड्काको हातबाट क्याच आउट गराएका थिए । त्यतिबेला स्कटल्याण्डको स्कोर ३३ रन थियो । त्यसपछि स्कटल्याण्डको विकेट जान नसकिरहेको अवस्थामा १९ औं ओभरको दोस्रो बलमा बसन्त रेग्मीले क्यालम म्याकल्योडलाई बोल्ड गरे । लगत्तै अर्को ओभरको तेस्रो बलमा सन्दिप लामिछानेले रिची बेरिङटोनलाई एलबीडब्लु आउट गरे । २१ ओभरमा स्कटल्याण्डको स्कोर ३ विकेटको क्षतिमा ८० रन छ ।
