यी क्रिकेटरको विवादमा नयाँ मोड, श्रीमतीले लगाइन् करिअर नै समाप्त हुन सक्ने गम्भीर आरोप 

एजेन्सी। भारतीय राष्ट्रिय टिमका अफस्पिनर मोहम्मद शमी र उनकी श्रीमतीको विवाद उत्कर्षमा पुगेको छ । पछिल्लो समय उनकी श्रमितीले उनीमाथि यतिसम्म गम्भीर आरोप लगाएकी छिन् कि यो आरोप प्रमाणित भएमा शमीको क्रिकेट करिअर नै समाप्त हुन सक्छ । शमीकी श्रीमती हसिन जहाँले शमीमाथि उनले आफूलाई आफ्ना भाइ (देवर)सँग शारीरिक सम्बन्ध राख्न पठाएको आरोप लगाएकी छिन् ।

उनले एक अंग्रेजी समाचार साइटलाई दिएको अन्तरवार्तामा शमीमाथि यस्तो आरोप लगाउँदै शमीको अनेकौं महिलासँग अबैध सम्बन्ध रहेको समेत दोहोर्याइन् । यसअघि शुक्रबार नै हसिन जहाँले शमीविरुद्ध कोलकाताको जाधवपुर प्रहरी चौकीमा उजुरी दर्ता गराएकी हुन् । उजुरीमा शमीसहित परिवारका अन्य ४ जनालाई विपक्षी बनाइएको छ । 

यतिमात्र होइन हसिनले शमीमाथि म्याच फिक्सिङको संगीन आरोप समेत लगाइन् । हसिनले भनिन् ‘शमी पाकिस्तानी युवती र इङल्याण्डका व्यवसायीसँग मिलेर म्याच फिक्सिङ गर्थे । शमीले दुबइमा पाकिस्तानी युवतीसँग पैसा लिएका थिए । त्यो पैसा उनलाई इङ्ल्याण्डका मोहम्मद भाइ भनिने व्यक्तिले पठाएका थिए ।’ यो पैसा म्याच फिक्सिङका लागि भएको उनले दावी गरिन् । जहाँले शमीलाई सम्बन्ध विच्छेद नदिने भन्दै उनीविरुद्ध आफूसँग प्रमाण भएकोले छिट्टै उनलाई अदालतमा तान्ने बताइन् । प्रहरीले शमीविरुद्ध घरेलु हिंसासहित, बलात्कार, हत्याको प्रयास, कुटपिट, धम्की लगायतका संगीन आरोपमा उजुरी दर्ता गरेको छ ।
