अफगानिस्तानविरुद्ध नेपालले टस जितेर ब्याटिङ रोज्यो 

काठमाडौँ । आइसिसी विश्वकप क्रिकेट छनोट प्रतियोगिताअन्तर्गत नेपालले आफ्नो तेस्रो खेलमा चिरपरिचित प्रतिद्वन्द्वी अफगानिस्तानविरुद्ध टस जितेर पहिले ब्याटिङको फैसला गरेको छ ।

जिम्बावेमा जारी उक्त प्रतियोगितामा नेपालले आज बुलावायोस्थित एथ्लेटिक क्लबमा नेपाली समयअनुसार दिउँसो १ः१५ बजे अफगानिस्तानको सामना गर्दैछ। एक दिवसीय खेलमा नेपाल र अफगानिस्तान अहिलेसम्म सात पटक भिडेका छन्। अफगानिस्तान ६ खेलमा र नेपाल एउटा खेलमा विजयी भएको छ।

सुपर सिक्समा आफनो स्थान सुरक्षित गर्नका लागि नेपाललाई उक्त खेल जित्नैपर्ने दबाब छ। लगातार दुई खेलमा नेपालले हार बेहोरेको छ। नेपालले एक दिवसीय मान्यता पाउनका लागि बाँकी दुबै खेल जित्नैपर्ने हुन्छ। नेपाल पहिलो खेलमा जिम्बावेसँग ११६ रन तथा दोस्रो खेलमा स्कटल्याण्डसँग चार विकेटले हारेको थियो।

टेष्ट मान्यता पाइसकेको अफगानिस्तान स्कटल्याण्ड, जिम्बावे र हङकङसँग पराजित भइसकेको छ। अफगानिस्तानको सुपर सिक्समा पुग्ने गणितीय आधार मात्र बाँकी छ। नेपालले अफगानिस्तानसँगै हङकङसँग खेल्न बाँकी छ। प्रतियोगितामा दुवै समूहबाट शीर्ष तीन स्थान हात पार्ने टोली सुपर सिक्समा पुग्नेछन् र त्यसबाट शीर्ष दुई टोली छनोट भई विश्वकप क्रिकेट प्रतियोगिताको लागि छनोट हुनेछन्।
