विश्वकप छनोटः नेपालले अफगानिस्तानलाई दियो १९५ रनको लक्ष्य 

काठमाडौं। विश्वकप क्रिकेट छनोटअन्तर्गत आज भइरहेको खेलमा नेपालले अफगानिस्तानलाई १९५ रनको लक्ष्य दिएको छ । टस जितेर पहिले ब्याटिङ रोजेको नेपालले निर्धारित ५० ओभरको खेलमा ४९.५ ओभर खेल्दै १९४ रनको योगफल तयार पारेको छ । 

नेपालका लागि कप्तान पारस खड्काले सबैभन्दा बढी ७५ रनको योगदान गरे । ८२ बलमा ७५ रन बनाउने क्रममा खड्काले १० चौका र १ छक्का प्रहार गरे । नेपालका लागि दिपेन्द्र सिंह ऐरीले ३२ रन बनाए भने उपकप्तान ज्ञानेन्द्र मल्ले २३, आरिफ शेखले २३ रन बनाए । अफगानिस्तानको लागि सबैभन्दा बढी मोहम्मद नाबीले ४ विकेट लिए । कप्तान राशिद खानले ३, सपुर जादरानले २ र मुजिब रहमानले १ विकेट लिए ।
