दिल्ली डेयरडेभिल्सका स्टार बलरमाथि प्रतिबन्ध लाग्न सक्ने, सन्दिपको सम्भावना बढ्यो

एजेन्सी। भारतीय क्रिकेट बोर्ड बीसीसीआइले भारतको राष्ट्रिय टिमका स्टार बलर मोहम्मद शमीको सम्झौता नवीकरण नगरेसँगै उनी आइपिएल पनि खेल्न नपाउने सम्भावना छ । आइपिएलमा खेल्ने खेलाडीमाथि बीसीसीआइले प्रतिबन्ध लगाउन सक्ने भएकोले शमी खेल्न नपाउने सम्भावना अत्याधिक छ किनकि बीसीसीआइले उनलाई राष्ट्रिय टोलीबाट आउट गरेको छ । 

यस्तोमा नेपाली खेलाडी सन्दिप लामिछाने टिमको प्लेइङ ११ मा पर्ने सम्भावना अत्याधिक भएको छ । दिल्लीको पहिलो खेलमा अस्ट्रेलियाका अलराउण्डर ग्लेन म्याक्सवेल पनि हुने छैनन् । उनी अर्का अस्ट्रेलियन क्रिकेटर एरोन फिन्चको बिहेमा जाने भएकोले सुरुको खलमा अनुपस्थित रहने बताइसकेका छन् । यस्तोमा म्याक्सवेल नखेल्दा दिल्लीको टिममा विदेशी खेलाडीको कोटा खाली हुनेछ भने शमी प्रतिबन्धमा परे बलरको कोटा पनि खाली हुनेछ । 

दिल्लीको टिममा भएका खेलाडीमध्ये म्याक्सवेलको ब्याटिङ क्रममा विदेशी खेलाडी छैनन् । यस्तोमा म्याक्सवेलको ब्याटिङ क्रममा भारतीय ब्याट्सम्यान हुनेछन् । उता शमी प्रतिबन्धमा परेपछि उनको ठाउँ खाली हुनेछ र एक जना विदेशी खेलाडीको कोटा पनि खाली रहनेछ । सोही विदेशी खेलाडी र बलरको ठाउँमा सन्दिप प्लेइङ ११ मा पर्ने सम्भावना निकै बलियो भएको हो । 

श्रीमतीसँगको विवादका कारण शमी प्रतिबन्धमा पर्ने सम्भावना बढेको हो । अहिले मोहम्मद शमी र उनकी श्रीमतीको विवाद उत्कर्षमा पुगेको छ । पछिल्लो समय उनकी श्रमितीले उनीमाथि यतिसम्म गम्भीर आरोप लगाएकी छिन् कि यो आरोप प्रमाणित भएमा शमीको क्रिकेट करिअर नै समाप्त हुन सक्छ । शमीकी श्रीमती हसिन जहाँले शमीमाथि उनले आफूलाई आफ्ना भाइ (देवर)सँग शारीरिक सम्बन्ध राख्न पठाएको आरोप लगाएकी छिन् ।

उनले एक अंग्रेजी समाचार साइटलाई दिएको अन्तरवार्तामा शमीमाथि यस्तो आरोप लगाउँदै शमीको अनेकौं महिलासँग अबैध सम्बन्ध रहेको समेत दोहोर्याइन् । यसअघि शुक्रबार नै हसिन जहाँले शमीविरुद्ध कोलकाताको जाधवपुर प्रहरी चौकीमा उजुरी दर्ता गराएकी हुन् । उजुरीमा शमीसहित परिवारका अन्य ४ जनालाई विपक्षी बनाइएको छ । 

यतिमात्र होइन हसिनले शमीमाथि म्याच फिक्सिङको संगीन आरोप समेत लगाइन् । हसिनले भनिन् ‘शमी पाकिस्तानी युवती र इङल्याण्डका व्यवसायीसँग मिलेर म्याच फिक्सिङ गर्थे । शमीले दुबइमा पाकिस्तानी युवतीसँग पैसा लिएका थिए । त्यो पैसा उनलाई इङ्ल्याण्डका मोहम्मद भाइ भनिने व्यक्तिले पठाएका थिए ।’ यो पैसा म्याच फिक्सिङका लागि भएको उनले दावी गरिन् । जहाँले शमीलाई सम्बन्ध विच्छेद नदिने भन्दै उनीविरुद्ध आफूसँग प्रमाण भएकोले छिट्टै उनलाई अदालतमा तान्ने बताइन् । प्रहरीले शमीविरुद्ध घरेलु हिंसासहित, बलात्कार, हत्याको प्रयास, कुटपिट, धम्की लगायतका संगीन आरोपमा उजुरी दर्ता गरेको छ ।
