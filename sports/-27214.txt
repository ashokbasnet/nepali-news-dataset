नेपाल–अफगानिस्तान खेलमा पनि १११ रनको अनौठो संयोग, के यो अन्धविश्वास मात्र हो ? 

काठमाडौं। क्रिकेटमा एउटा अनौठो विश्वास प्रचलित छ । धेरैले मान्ने गर्छन् – टिमको स्कोर ठ्याक्कै १११, २२२ वा ३३३ पुगेको अवस्थामा ब्याट्सम्यान आउट हुन्छन् । कैयौं खेलमा यस्तो अवस्थामा धेरै ब्याट्सम्यान आउट भएका पनि छन् । यो अन्धविश्वास मात्र हो वा साँच्चै यस्तै हुन्छ भन्ने कुरा अहिलेसम्म पुष्टि भएको छैन । तर, आज नेपाल र अफगानिस्तानबीचको खेलमा यस्तै संयोग परेको छ । 

आजको खेलमा नेपालले टस जितेर पहिले ब्याटिङ गरेको थियो । नेपालको स्कोर १११ पुग्दा तेस्रो विकेटको रुपमा कप्तान पारस खड्का आउट भए । त्यतिबेला उनको व्यक्तिगत स्कोर ७५ रन थियो र उनी उत्कृष्ट लयमा थिए । संयोग नै मान्नुपर्छ यही अवस्था अफगानिस्तानको इनिङमा पनि दोहोरियो । टिमको रन ठिक १११ रन हुँदा अफगानिस्तानको पनि तेस्रो विकेटकै रुपमा रहमत शाह आउट भए । संयोगले त्यतिबेलासम्म अफगानिस्तान टिमका तर्फबाट सबैभन्दा राम्रो खेलेका खेलाडी उनै थिए ।
