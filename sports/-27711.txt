नेपाल पुलिस क्लब तिलोत्तमा गोल्डकप फुटबलको फाईनलमा प्रवेश

बुटवल । नेपाल पुलिस क्लब बुटवलमा जारी तिलोत्तमा गोल्डकप फुटबल प्रतियोगिताको फाइनलमा प्रवेश गरेको छ।

बुधबार भएको पहिलो सेमिफाइनल खेलमा आयोजक टिम रुपन्देही–११ लाई ‘सडनडेथ’मा ४–३ ले हराउँदै पुलिस उपाधिनजिक पुगेको हो।

खेलकोे निर्धारित् समय गोलरहित बराबरीमा सकिएपछि खेल ‘टाइब्रेकर’मा पुगेको थियो।

टाइब्रेकरमामा पनि रुपन्देही र पुलिसबीच ३–३ को बराबरी भएपछि ‘सडनडेथ’मा पुलिसले बाजी मारेको हो।

खेलको ‘म्यान अफ दी म्याच’ पुलिसका गोलरक्षक रोशन खड्का घोषित भए। उनले ११ हजार रुपैयाँ पुरस्कार पाए।

प्रतियोगिताअन्तर्गत् बिहीबार हुने दोस्रो सेमिफाइनलमा थ्रीस्टार क्लब र मनाङ–मर्स्याङ्दी क्लब भिड्नेछन्।

देवीनगरस्थित एन्फा टेक्निकलको खेलमैदानमा जारी प्रतियोगिताको विजेता टिमले ७ लाख ७७ हजार ७७७ तथा उपविजेताले ४ लाख ४४ हजार ४४४ रुपैयाँ हात पार्नेछन्।
