नेपाल भर्सेज पीएनजी र हङकङ भर्सेज नेदरल्याण्डः यस्ता थिए यसअघिका नतिजा

काठमाडौं। विश्वकप क्रिकेट छनोटअन्तर्गत प्लेअफमा आज नेपाल र पपुआ न्यूगिनी तथा नेदरल्याण्ड र हङकङ भिड्दैछन् । ४ वर्षको लागि वन डे क्रिकेटको मान्यता पाउने दौडमा रहेको नेपालको लागि आजका दुवै खेल निकै महत्वपूर्ण छन् । 

वनडे मान्यता पाउनका लागि नेपालले आज पपुआ न्यूगिनीविरुद्धको खेल कुनै पनि हालतमा जित्नुपर्छ । आजको अ‍ेल जित्यो भने नेपाल सातौं स्थानको लागि अर्को प्लेअफमा पुग्छ । यदि आजको आफ्नो खेल जितेमा नेपालको लागि हङकङ र नेदरल्याण्डबीचको खेल निकै महत्वपूर्ण हुनेछ । किनकि त्यो खेलमा नेदरल्याण्डले जितेमा आफ्नो पहिलो प्लेअफ जित्दैमा नेपालले वन डे मान्यता पाउँछ तर त्यो खेल हङकङले जितेमा भने वन डे मान्यता पाउनको लागि नेपालले अर्को एक खेल पनि जित्नुपर्छ । 

५० ओभरको क्रिकेटमा नेपालको लागि पपुआ न्यूगिनीविरुद्ध पछिल्ला दुई खेल भने सुखद छैनन् । पछिल्लो पटक नेपालले पपुआ न्यूगिनी विरुद्ध २०१५ को नोभेम्बरमा आइसीसी वल्र्ड क्रिकेट लिग च्याम्पियनसिप खेलेको थियो । लिगका दुवै खेलमा नेपाल पपुआ न्यूगिनीसँग हारेको थियो । नोभेम्बर १६ र १८ मा भएका यी दुवै खेलमा पहिले ब्याटिङ गरेको नेपालले क्रमशः २३२ र २२४ रन बनाएको थियो र दुवै लक्ष्य पपुआ न्यूगिनीले चेज गरेको थियो । 

अर्कोतर्फ हङकङ र नेदरल्याण्डबीचको खेलमा भने नेदरल्याण्ड हावी भएको थियो । आइसीसी वल्र्ड क्रिकेट लिग च्यामियनशिपकै खेलमा २०१७ को फेब्रुअरीमा यी दुई टिम दुई खेलमा भिडेका थिए । यी दुवै खेलमा नेदरल्याण्डले जितेको थियो । यी दुवै ठूलो स्कोर भएका खेल थिए । दुवै खेलमा नेदरल्याण्डले पहिले ब्याटिङ गरेको थियो र क्रमशः ३३० र ३१४ रन बनाएको थियो । दुवै लक्ष्य नेदरल्याण्डले डिफेण्ड गरेको थियो यद्यपि दुवै खेलमा हङकङले ३ सय रनको आँकडा भने पार गरेको थियो ।
