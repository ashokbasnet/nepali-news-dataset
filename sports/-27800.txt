नेपाल भर्सेज पीएनजीः नेपालले टस जितेर फिल्डिङ रोज्यो 

काठमाडौं। विश्वकप छनोट अन्तर्गत पहिलो प्लेअफमा नेपालले पपुआ न्यू गिनी विरुद्ध टस जितेर फिल्डिङ रोजेको छ । जिम्बाबेको राजधानी हरारेको ओल्ड हरारियन स्पोर्ट क्लवमा हुन लागेको यो खेल सवा १ बजे सुरु हुँदैछ । 

यो खेल नेपालको लागि निकै महत्वपूर्ण छ । किनकि यो खेल जितेमा मात्र नेपालले वन डे मान्यता पाउने बाटो खुला रहन्छ । नेपालले यो खेल जित्ने र अर्कोतर्फ नेदरल्याण्डले हङकङलाई हराउने हो भने नेपालले आजै एकदिवसीय मान्यता पाउने निश्चित हुन सक्छ ।

नेपालले आजको खेल जित्दा हङकङले अर्को खेल नेदरल्याण्डलाई जितेमा भने नेपालले एकदिवसीय मान्यता पाउन हङकङविरुद्धको अर्को प्लेअफ जित्नुपर्ने हुन्छ । तर, आजको खेल हारेमा नेपाल डिभिजन २ मा घटुवा हुनेछ । नेपालले आजको खेल जितेर पनि अर्को प्लेअफमा हङकङसँग परेर हारेमा समेत डिभिजन २ मा झर्नेछ ।
