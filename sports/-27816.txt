सन्दिपको आक्रामक बलिङः एक्लै लिए ४ विकेट, पिएनजीको ६ विकेट गयो 

काठमाडौं। आइसीसी विश्वकप छनोट अन्तर्गत प्लेअफमा पपुआ न्यूगिनीविरुद्धको खेलमा सन्दिप लामिछानेले निकै आक्रमक बलिङ गरिरहेका छन् । उनी एक्लैले ४ विकेट लिएका छन् । पपुआ न्यूगिनीको छैटौं विकेट झरेको छ । सन्दिपले आफ्नो व्यक्तिगत चौथो तथा पिएनजीको छैटौं विकेटको रुपमा किप्लिन डोरिगालाई व्यक्तिगत १० रनको स्कोरमा बोल्ड गरे ।

यसअघि पिएनजीको पाँचौं विकेटको रुपमा सन्दिपले माहुरु दाइलाई ५ रनको व्यक्तिगत स्कोरमा सोमपाल कामीको हातबाट क्याच आउट गराएका थिए । पिएनजीको चौथो विकेटका रुपमा सेसे बाउलाई पनि सन्दिपले नै आउट गरेका थिए । उनलाई सन्दिपले व्यक्तिगत ११ रनमा बोल्ड गरेका हुन् । यसअघि तेस्रो विकेटको रुपमा चाड सोपर आउट भएका थिए । उनलाई सन्दिपले नै व्यक्तिगत १० रनको स्कोरमा एलबीडब्लु आउट गरे । ६ विकेट जाँदा १९ ओभरको खेल सकिएको छ र पिएनजीले ८३ रन बनाएको छ । 

पिएनजीका कप्तान तथा ओपनर असद भालालाई सोमपाल कामीले १० रनको स्कोरमा एलबीडब्लु आउट गरेका थिए । लगत्तै करण केसीले अर्का ओपनर टोनी उरालाई ११ रनको व्यक्तिगत स्कोरमा करण केसीले विकेटकिपर अनिल शाहको हातबाट क्याच आउट गराए । एकदिवसीय मान्यता पाउने सम्भावना कायमै राख्न नेपालले आजको खेल जित्नै पर्ने दबाब छ ।
