७ विकेट झरेसँगै पिएनजीको ब्याटिङ लाइन धराशायी 

काठमाडौं। आइसीसी विश्वकप छनोट अन्तर्गत प्लेअफमा नेपालविरुद्ध पहिले ब्याटिङ गरिरहेको पपुआ न्यूगिनीको ब्याटिङ लाइन धराशायी भएको छ । सन्दिप लामिछानेको आक्रामक बलिङको मद्दतमा नेपालले पिएनजीको ७ विकेट झारिसकेको छ । पछिल्लो विकेटको रुपमा चाल्र्स एमिनी व्यक्तिगत १९ रनमा आउट भएका छन् । उनलाई दिपेन्द्र सिंह ऐरीले एलबीडब्लु आउट गरे ।

आजको खेलमा बलिङतर्फ सन्दिप हिरो बने । उनी एक्लैले पिएनजीको ४ विकेट लिए । सन्दिपले आफ्नो व्यक्तिगत चौथो तथा पिएनजीको छैटौं विकेटको रुपमा किप्लिन डोरिगालाई व्यक्तिगत १० रनको स्कोरमा बोल्ड गरेका थिए । यसअघि उनले माहुरु दाइलाई ५ रनको व्यक्तिगत स्कोरमा सोमपाल कामीको हातबाट क्याच आउट गराए । सेसे बाउलाई पनि सन्दिपले नै व्यक्तिगत ११ रनमा बोल्ड गरे । तेस्रो विकेटको रुपमा चाड सोपरलाई सन्दिपले व्यक्तिगत १० रनको स्कोरमा एलबीडब्लु आउट गरे । 

यसअघि पिएनजीका कप्तान तथा ओपनर असद भालालाई सोमपाल कामीले १० रनको स्कोरमा एलबीडब्लु आउट गरेका थिए । लगत्तै करण केसीले अर्का ओपनर टोनी उरालाई ११ रनको व्यक्तिगत स्कोरमा करण केसीले विकेटकिपर अनिल शाहको हातबाट क्याच आउट गराएका थिए । ७ विकेट जाँदा २५ ओभरको खेल सकिएको छ र पिएनजीले १११ रन बनाएको छ ।
