सन्दिप–दिपेन्द्रले धराशायी पारे पिएनजीको ब्याटिङ लाइन, ११४ मा अलआउट

काठमाडौं। आइसीसी विश्वकप छनोट अन्तर्गत प्लेअफमा पपुआ न्यूगिनीलाई नेपाली बलरहरुले ११४ रनमै अलआउट गरेका छन् । २७ ओभरको २ बलमा पिएनजीलाई धराशायी पार्न पहिले सन्दिप लामिछाने र त्यसपछि दिपेन्द्र सिंह ऐरीले महत्वपूर्ण भूमिका खेले । दुवैले समान ४÷४ विकेट लिए ।

पिएनजीको अन्तिम विकेटको रुपमा दिपेन्द्रको बलमा व्यक्तिगत ६ रनमा जोन रेभा अनिल शाहको हातबाट क्याच आउट भए । यसअघिको ओभरमा दिपेन्द्रले नै लगातार जेसन किलालाई १५ रनमा र नर्मान भानुआलाई शून्यमा बोल्ड गरेका थिए । त्यसअघि दिपेन्द्रले  चाल्र्स एमिनीलाई व्यक्तिगत १९ रनमा एलबीडब्लु आउट गरे ।

त्यसअघि सन्दिपले पनि एक्लै पिएनजीको ४ विकेट लिए । सन्दिपले आफ्नो व्यक्तिगत चौथो तथा पिएनजीको छैटौं विकेटको रुपमा किप्लिन डोरिगालाई व्यक्तिगत १० रनको स्कोरमा बोल्ड गरेका थिए । यसअघि उनले माहुरु दाइलाई ५ रनको व्यक्तिगत स्कोरमा सोमपाल कामीको हातबाट क्याच आउट गराए । सेसे बाउलाई पनि सन्दिपले नै व्यक्तिगत ११ रनमा बोल्ड गरे । तेस्रो विकेटको रुपमा चाड सोपरलाई सन्दिपले व्यक्तिगत १० रनको स्कोरमा एलबीडब्लु आउट गरे । 

यसअघि पिएनजीका कप्तान तथा ओपनर असद भालालाई सोमपाल कामीले १० रनको स्कोरमा एलबीडब्लु आउट गरेका थिए । लगत्तै करण केसीले अर्का ओपनर टोनी उरालाई ११ रनको व्यक्तिगत स्कोरमा करण केसीले विकेटकिपर अनिल शाहको हातबाट क्याच आउट गराएका थिए । ७ विकेट जाँदा २५ ओभरको खेल सकिएको छ र पिएनजीले १११ रन बनाएको छ ।
