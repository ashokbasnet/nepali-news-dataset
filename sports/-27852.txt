नेपालले पहिलोपटक पायो ४ वर्षका लागि वन डे क्रिकेटको मान्यता 

काठमाडौं। नेपाली राष्ट्रिय क्रिकेट टोलीले वन डे क्रिकेटको मान्यता पाएको छ । नेपाली राष्ट्रिय क्रिकेट टिमले वन डे क्रिकेटको मान्यता पाएको यो इतिहासमै पहिलोपटक हो । आज भएको पहिलो प्लेअफमा पपुआ न्यूगिनीलाई पराजित गर्दै सातौं स्थानको प्लेअफमा पुगेको नेपालले आजकै दोस्रो प्लेअफमा नेदरल्याण्डले हङकङलाई ४४ रनले पराजित गरेसँगै वन डे क्रिकेटको मान्यता पाएको हो । 

आजको प्लेअफसम्म आइपुग्दा वन डे क्रिकेट पाउने सोह्रौं तथा अन्तिम टिम बन्ने होडमा तीन दावेदार नेपाल, हङकङ र पपुआ न्यूगिनी थिए । प्लेअफमा दुई स्थानका लागि ४ टिम दावेदार हुनुपर्नेमा नेदरल्याण्डले यसअघि नै आइसीसी वल्र्ड क्रिकेट लिग च्याम्पियनसिपको विजेताको हैसियतमा वन डे मान्यता पाइसकेकोले एक मात्र स्थान बाँकी थियो र तीन दावेदार थिए । तीन दावेदारमध्ये आजको प्लेअफमा पराजित भएर हङकङ र पपुआ न्यूगिनी दौडबाट बाहिरिएपछि नेपालले वन डे क्रिकेटको मान्यता पाएको हो । 

नेपालले यसअघि कहिल्यै वन डे क्रिकेटको मान्यता पाएको थिएन । यद्यपि २०१४ को टी–२० विश्वकप खेलेको नेपालले टि–२० मान्यता भने पाएको थियो । अब स्थायी वन डे मान्यता पाएका १२ टिमसँगै ४ वर्षको लागि नेपाल, युएइ, स्कटल्याण्ड र नेदरल्याण्डले वन डे क्रिकेटको मान्यता पाएका छन् । नेपालको वन डे मान्यता २०२२ मा हुने अर्को विश्वकप छनोट अघिसम्म कायम रहनेछ ।
