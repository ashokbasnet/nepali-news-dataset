डिभिजन ५ देखि वन डे इन्टरनेशनलसम्म, नेपाली क्रिकेटको रोमाञ्चक यात्राको नालीबेली

काठमाडौं। हिजोको दिन नेपाली क्रिकेटको लागि ऐतिहासिक दिन रह्यो । नेपालले इतिहासमै पहिलोपटक वन डे इन्टरनेशनल क्रिकेटको मान्यता पायो । यो नेपाली क्रिकेट टिमले अन्तर्राष्ट्रिय क्रिकेट परिषद् आइसीसीबाट एसोसिएट टिमको मान्यता पाएपछिको सम्भवतः सबैभन्दा ठूलो कोसेढुङगा हो । र, यो नेपाली क्रिकेटको अहिलेसम्मकै सबैभन्दा ठूलो उपलब्धी पनि हो । 

नेपाली क्रिकेटको लागि यो २२ वर्षको अवधि निकै उतारचढावपूर्ण रह्यो । त्यसमा पनि पछिल्लो १० वर्ष निकै रोमाञ्चक रह्यो । यो १० वर्षको अवधिमा नेपालले निकै ठूला उपलब्धीहरु हासिल गरेको छ । यही अवधिमा नेपाली क्रिकेट टिम टि–२० विश्वकपसम्म पुग्यो र अहिले आएर वन डे इन्टरनेशनल मान्यता प्राप्त टिम बनेको छ । यो सफलतासम्म आइपुग्न नेपाली क्रिकेटले निकै ठूलो संघर्ष गरेको छ र सफलता पनि पाउँदै गएको छ । 

नेपालले पहिलोपटक फस्र्ट क्लास क्रिकेट सन् २००४ मा खेलेको थियो । त्यतिबेला मलेसिया र युएइविरुद्ध आइसीसी इन्टरकन्टिनेन्टल कप खेलेको नेपालले मलेसियालाई जितेको थियो र युएइसँगको खेल ड्र भएको थियो । त्यतिबेलादेखि २००८ सम्म नेपाली क्रिकेट मध्यम गतिमा अगाडि बढ्दै थियो । २००८ पछि भने नेपाली क्रिकेटले रफ्तार लियो । २००८ सम्म नेपाली क्रिकेट टिम आइसीसीको बरियतामा डिभिजन ५ मा थियो । मे २००८ मा नेपालले जर्सीमा आइसीसी वल्र्ड क्रिकेट लिग डिभिजन ५ खेल्यो । यो त्यही समय थियो जुन खेलमा नेपाली अलराउण्डर महबुब आलमले मोजाम्बिकविरुद्ध सबै १० विकेट एक्लै लिएर विश्व किर्तिमान राखेका थिए । ५० ओभरको अन्तर्राष्ट्रिय क्रिकेटमा सबै विकेट एक्लै लिने आलम एक्ला खेलाडी हुन् र उनको यो रेकर्ड अहिलेसम्म कसैले तोड्न सकेको छैन । 

२००८ मा भएको डिभिजन ५ को खेलमा नेपाल समूह विजेता भएको थियो । तर सेमिफाइनलमा अफगानिस्तानसँग पराजित भएपछि नेपाल यो खेलमा तेस्रो स्थानमा रह्यो । तर यो खेलबाट टप २ टिममात्र डिभिजन ४ मा छनोट हुन सक्थे । तेस्रो भएका कारण यतिबेला नेपाल डिभिजन ४ मा जान सकेन । नेपालले आफ्नो पहिलो महत्वपूर्ण सिरिज भने २०१० मा जितेको थियो । २०१० मा भएको डिभिजन ५ को फाइनलमा अमेरिकालाई हराउँदै नेपाल विजेताको रुपमा डिभिजन ४ मा पुग्यो । त्यसपछि नेपालले २०१० को एसीसी ट्रफी इलाइटमा पनि उत्कृष्ट प्रदर्शन गरेको थियो । यो प्रतियोगितामा नेपाल फाइनलमा अफगानिस्तानसँग पराजित भएर दोस्रो स्थानमा रह्यो । 

२०१० मा भएको डिभिजन ४ को खेलमा नेपाल तेस्रो स्थानमा रह्यो र डिभिजन ४ मै रहन पुग्यो । यही वर्षको नोभेम्बरमा नेपाल एसियन गेममा सहभागी भयो र क्वाटर फाइनलमा श्रीलंकासँग पराजित भयो । आइसीसी टेस्ट मान्यता प्राप्त टिमसँग नेपालको यो पहिलो खेल थियो । २०११ को डिसेम्बरमा नेपालमा एसीसी ट्वान्टी–२० कप आयोजना भएको थियो जसमा नेपाल चौथो स्थानमा रह्यो र २०१२ मा हुने आइसीसी वल्र्ड टि–२० छनोटमा सहभागी हुने अवसर पायो । २०१२ को आइसीसी वल्र्ड टी–२० छनोटमा नेपाल सातौं स्थानमा रह्यो । 

२०१२ को सेप्टेम्बरमा नेपाल आइसीसी वल्र्ड क्रिकेट लिग डिभिजन ४ मा सहभागी भयो । यही खेलमा शक्ति गौचनले मलेसियाविरुद्ध १० ओभरमा ८ ओभर मेडन राख्दै २ रन दिएर ३ विकेट लिए । यो नै ५० ओभरको अन्तर्राष्ट्रिय क्रिकेटमा सबैभन्दा कम इकोनोमी रेटको रुपमा विश्वरेकर्ड बन्यो जुन अहिलेसम्म कायम छ । नेपालले यो प्रतियोगिताका सबै खेल जित्दै २०१३ मा हुने आइसीसी डिभिजन ३ मा पुग्यो । अक्टोबरमा नेपाल एसीसी ट्रफी इलाइट खेल्यो र यहाँ फाइनलमा युएइसँग बराबरी भएपछि उपाधि बाँड्यो । 

२०१३ मा नेपालले एसीसी ट्वान्टी–२० कप खेल्यो जुन किर्तिपुरमा भएको थियो । यो प्रतियोगिताको उपविजेता बन्दै नेपाल २०१३ को आइसीसी वल्र्ड ट्वान्टी–२० छनोटसम्म पुग्यो । यही वर्ष नेपालले आइसीसी डिभिजन ३ पनि जित्यो र विजेताको रुपमा डिभिजन २ मा पुग्यो । यससँगै नेपाल २०१४ को टी२० विश्वकप छनोटसम्म पुग्यो । नेपालले २०१३ मा भएको आइसीसी टी–२० विश्वकप छनोटमा हङकङलाई पराजित गर्दै तेस्रो भएर २०१४ को विश्वकपमा छनोट भयो । २०१४ को विश्वकपमा उत्कृष्ट प्रदर्शन गरेर पनि नेट रनरेटको आधारमा नेपालले टप १० मा स्थान बनाउन भने सकेन । यद्यपि नेपाली टिमले यतिबेला विश्वको प्रशंशा पाएको थियो । यतिसम्म कि यो विश्वकपमा नेपाली बलरहरुले एउटा पनि वाइड बल र नो बल फालेनन् । २०१४ मा भएको विश्वकप छनोटमा नवौं स्थानमा रहँदै नेपालले २०१५ को विश्वकप खेल्ने अवसर भने गुमायो । यससँगै नेपाल डिभिजन ३ मा घटुवा भएको थियो । 

२०१४ मा एसीसी प्रिमियर लिगमा युएइ र हङकङलाई पराजित गर्दै तेस्रो भयो र २०१४ को एसीसी च्याम्पियनसिपमा छनोट भयो । २०१४ को डिभिजन ३ मा नेपालले पुनः कमब्याक गर्दै २०१५ मा हुने डिभिजन २ को लागि छनोट भयो । २०१५ मा भएको आइसीसी डिभिजन २ मा चौथो हुँदै नेपाल २०१५–१५ को आइसीसी वल्र्ड क्रिकेट लिग च्याम्पियनसिपका लागि छनोट भयो । तर नेपाल डिभिजन १ मा बढुवा हुन र २०१५–१७ को आइसीसी इन्टरकन्टिनेन्टल कपमा सहभागी हुन भने सकेन । नेपाल २०१५ मा भएको टी–२० विश्वकप छनोटमा सहभागी भयो । तर यो प्रतियोगितामा सातौं स्थानमा रहँदै नेपाल लगातार दोस्रो टी–२० विश्वकपमा सहभागी बन्ने अवसर भने पाएन । 

२०१८ मा भएको आइसीसी डिभिजन २ मा दोस्रो हुँदै नेपालले २०१८ मा हुने विश्वकप छनोटमा सहभागी हुने अवसर पायो । अन्ततः मार्च १५, २०१८ अर्थात हिजो नेपालले पहिलोपटक वन डे इन्टरनेशनलको मान्यता पायो । वन डे इन्टरनेशनल ५० ओभरको क्रिकेटको सबैभन्दा उच्च तहको प्रतियोगिता हो । यससँगै नेपालले टी–२० अन्तर्राष्ट्रियको मान्यता पनि पाएको छ । 

हिजो नेपालले वन डे मान्यता पाएसँगै उत्साहित कैयौं नेपाली फ्यानहरुलाई हिजै नेपालले टी–२० इन्टरनेशनलको समेत मान्यता पाएको हेक्का नै छैन । हो, हिजै नेपालले टी–२० इन्टरनेशनलको मान्यता पाएको छ जुन उसले यसअघि २०१४ को टी–२० विश्वकपमा उत्कृष्ट प्रदर्शन गरेसँगै २०१४ को मार्च १६ मा पाएको थियो र उत्कृष्ट प्रदर्शन कायम राख्न नसक्दा १७ जुलाइ २०१५ मा गुमाएको थियो ।
