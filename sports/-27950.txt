भारतभन्दा पहिले पाकिस्तानले पाएको थियो वनडे मान्यता, जान्नुहोस् कुन देशले कहिले पाए 

काठमाडौं। हिजो नेपालले पहिलोपटक वन डे क्रिकेटको मान्यता पाएको छ । यससँगै अहिले नेपाल वन डे क्रिकेट खेल्न पाउने १६ औं देश बनेको छ । नेपालले वन डे मान्यता पाएको यो पहिलो पटक हो । 

धेरैलाई थाहा नहुन सक्छ टेष्ट मान्यता प्राप्त गरिसकेको र २ पटकको वन डे विश्वकप विजेता भारतले पाकिस्तानले भन्दा पछि मात्र वन डे मान्यता पाएको थियो । पाकिस्तानले पहिलोपटक ११ फेब्रुअरी १९७३ मा वन डे मान्यता पाएको थियो । भारतले भने त्यसको झण्डै डेढ वर्षपछि १३ जुलाइ १०७४ मा वन डे मान्यता पाएको थियो । 

सबैभन्दा पहिले ५ जनवरी १९७१ मा अस्ट्रेलिया र इङल्याण्डले वन डे मान्यता पाएका थिए । त्यसपछि पाकिस्तानसँगै न्यूजील्याण्डले पनि ११ फेब्रुअरी १९७३ मा वन डे मान्यता पायो । भारतभन्दा अगाडि नै ५ सेप्टेम्बर १९७३ मा वेष्ट इण्डिजले वन डे मान्यता पाएको थियो । स्मरणीय छ अहिले सिधै विश्वकपमा जान नपाएर छनोट खेल्न बाध्य वेष्ट इण्डिजले सुरुमै लगातार पहिलो र दोस्रो विश्वकप जितेको थियो । 

श्रीलंकाले १३ फेब्रुअरी १९८२ मा मात्र वन डे मान्यता पाएको हो । दक्षिण अफ्रिकाले १० नोभेम्बर १९९१ मा वन डे मान्यता पायो । जिम्बाबेले १ फेब्रुअरी १९९३ मा र १० अक्टोबर १९९७ मा वन डे मान्यता पाएका थिए । त्यसपछिका २० वर्षसम्म कुनै पनि टिमले स्थायी वन डे मान्यता पाउन सकेनन् । अहिले आएर २०१७ को डिसेम्बर ५ मा आयरल्याण्ड र अफगानिस्तानले स्थायी वन डे मान्यता पाएका हुन् । यसपछि अहिलेको विश्वकप छनोटसँगै स्कटल्याण्ड, युएइ, नेपाल र नेदरल्याण्डले ४ वर्षको लागि अस्थायी वन डे मान्यता पाएका छन् ।
