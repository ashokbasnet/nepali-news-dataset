नेदरल्याण्डले टस जितेर ब्याटिङ रोज्यो, आजको खेलले वन डे मान्यता नपाउने

काठमाडौं। आइसीसी विश्वकप क्रिकेट छनोटअन्तर्गतको अन्तिम प्लेअफमा नेपाल आज नेदरल्याण्डसँग भिड्दैछ । आज सवा १ बजे सुरु हुने खेलमा नेदरल्याण्डले टस जितेर ब्याटिङ रोजेको छ । 

नेपाल र नेदरल्याण्ड दुवैले वन डे क्रिकेटको मान्यता पाइसकेको भए पनि आजको खेलले भने वन डे मान्यता पाउने छैन । विश्वकप छनोटका खेल सकिएपछि मात्र नेपाल र नेदरल्याण्डको वन डे मान्यता लागू हुने भएकोले आजको खेल लिस्ट ए मान्यता प्राप्त मात्र हुनेछ । यसपछि भने नेपालले वन डे मान्यता प्राप्त देशसँग खेल्ने अन्तर्राष्ट्रिय खेलले वन डे मान्यता पाउनेछन् । वन डे मान्यता नपाएका देशसँग खेलिने खेलले भने वन डे मान्यता पाउने छैनन् । 

एक दिवसीय खेलमा नेपाल र नेदरल्यान्डस् अहिलेसम्म चार पटक आमने सामने भएका छन्। जसमा दुवै टोलीले समान दुई दुई खेल जितेका छन्। आज नै नवौँ स्थानका लागि हङकङ र पपुवान्यूगिनी पनि भिड्दैछन्।
