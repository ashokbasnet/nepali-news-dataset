नेदरल्याण्डको चौथो विकेट गयो, सबैभन्दा टिकेका ओपनर सन्दिपको शिकार

काठमाडौं। सातौं स्थानको लागि भइरहेको प्लेअफमा नेपालले नेदरल्याण्डको चौथो विकेट लिएको छ । नेदरल्याण्डका सबैभन्दा टिकेका ओपनिङ ब्याट्सम्यान म्याक्स ओडोड सन्दिप लामिछानेको हातबाट बोल्ड आउट भए । यसअघि तीन विकेट सोमपाल कामीले लिएका थिए । १४ ओभरको खेल सकिँदा नेदरल्याण्डको स्कोर ४ विकेटको क्षतिमा ४८ रन छ ।

तेस्रो विकेटको रुपमा नेदरल्याण्डका कप्तान पिटर बोरेन आउट भएका थिए । उनलाई सोमपालको बलमा सन्दिपले क्याच गरेर आउट गरेका थिए । नेदरल्याण्डको तीन ओभर नसकिँदै दुई विकेट गएको थियो । सुरुका दुवै विकेट पनि सोमपाल कामीले लिएका थिए । सोमपालले पहिलो विकेट नेदरल्याण्डले खाता नखोल्दै लिएका थिए । उनले तेस्रो बलमै नेदरल्याण्डका वेस्ली बारेसीलाई आउट गरेका थिए । 

करण केसीले दोस्रो ओभर बलिङ गरेपछि फेरि बलिङमा आएका सोमपालले नेदरल्याण्डका बेन कुपरलाई पनि तेस्रो ओभरको दोस्रो बलमै आउट गरे । कुपर पनि सोमपाल कामीको बलमा आरिफ शेखको हातबाट क्याच आउट भएका हुन् । सोमपालका सुरुका दुवै ओभर विकेट मेडन थिए । यी दुवै ओभरमा कुनै रन दिएनन् ।
