आइपिएलको मुखमा केकेआरलाई झट्का, सुनील नारायणमाथि प्रतिबन्ध लाग्नसक्ने

लाहोर। आइपिएल सुरु हुन ३ सातामात्र बाँकी रहँदा दुई पटकको च्याम्पियन टिम कोलकाता नाइटराइडर्सलाई ठूलो झट्का लाग्न सक्ने देखिएको छ । उसका निकै चमत्कारी अफस्पिनर सुनील नारायणमाथि प्रतिबन्ध लाग्न सक्ने देखिएको हो । आइपिएलको ११ औं सिजल आगामी ७ अप्रिलदेखि सुरु हुँदैछ । 

वेष्ट इण्डिजका अफ स्पिनर नारायण अहिले पाकिस्तान सुपर लिग खेलिरहेका छन् । पिएसएलमा लाहोर कलंदर्सको तर्फबाट खेलिरहेका सुनीलको बलिङ एक्सन आइसीसीको नियमविपरित भएको उजुरी परेको छ । यदि यो बलिङ एक्सन नियमविपरित ठहरिएमा नारायणमाथि प्रतिबन्ध लाग्न सक्छ । लाहोर कलंदर्स र क्वेटा ग्लेडिएटर्सबीच शारजहाँमा भएको खेलमा उनको बलिङ एक्सनमाथि प्रश्न उठेको हो ।

पहिलोपल्ट उनको बलिङ एक्सनमा प्रश्न उठेकोले उनी अहिले वार्निङ लिस्टमा छन् । यो अवस्थामा भने उनी खेल्न पाउँछन् । तर, यदि उनको यही एक्सन दोहोरियो र पुनः प्रश्न उठेमा भने उनी खेल्न पाउने छैनन् । नारायणले अबका खेलमा कुनै पनि हालतमा अवैध एक्सनसहित बलिङ गरेमा उनी प्रतिबन्धमा पर्न सक्छन् । बलिङ एक्सनकै कारण नारायण २०१५ मा पनि प्रतिबन्धमा परेपछि आइपिएल खेल्न पाएका थिएनन् ।
