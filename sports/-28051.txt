नेपाल भर्सेज नेदरल्याण्डः नेपाललाई १९० रनको लक्ष्य 

आइसीसी विश्वकप छनोटको सातौं स्थानको लागि भइरहेको अन्तिम प्लेअफमा नेदरल्याण्डले नेपाललाई १९० रनको लक्ष्य दिएको छ । टस जितेर पहिले ब्याटिङ गरेको नेदरल्याण्डले निर्धारित ५० ओभरमा ९ विकेट गुमाउँदै १८९ रन बनाएको छ । 

नेदरल्याण्डले सुरुका विकेट निकै चाँडै गुमाए पनि मध्यक्रमका ब्याट्सम्यानले सम्हालिएर खेलेका थिए । पहिले विकेट शुन्यमै गुमाएको नेदरल्याण्डले ४८ रन बनाउँदा ४ विकेट गुमाइसकेको थियो । तर, त्यसपछिको साझेदारी भने केही बलियो भयो । नेदरल्याण्डका लागि बास डेलिडेले सर्वाधिक ३९ रन बनाए । म्याक्स ओडोडले २८ रन बनाए । रोएलोफ भान डेन मेर्वे र स्कट एडवार्डसले समान २५ रन बनाए । शेन स्नाटर तथा पिटर सिलरले समान २३ रन बनाए । 

नेपालका लागि सोमपाल कामीले सुरुवातमै विकेट लिँदै नेपाललाई जीतको सम्भावना देखाएका थिए । उनले सर्वाधिक ४ विकेट लिए । सन्दिप लामिछाने र ललित राजवंशीले २–२ विकेट लिए । शक्ति गौचनले १ विकेट लिए । विश्वकप छनोटमा अहिलेसम्म कुनै पनि खेल नखेलेका शक्तिलाई आजको खेलमा पालो दिइएको थियो । शक्ति प्लेइङ ११ मा आएपछि नियमित बलर बसन्त रेग्मीलाई विश्राम दिइएको थियो ।
