नेपाली क्रिकेट टोलीलाई बधाइ दिँदै ‘क्याप्टेन कूल’ धोनीको यस्तो सुझाव

काठमाडौं। ‘क्याप्टेन कूल’सँगै विश्व क्रिकेटकै उत्कृष्ट फिनिसरका रुपमा चिनिएका भारतीय पूर्वकप्तान महेन्द्र सिंह धोनीले नेपाली क्रिकेट टोलीलाई वन डे इन्टरनेशनलको मान्यता पाएकोमा बधाइ दिएका छन् । उनले भारतको चर्चित मिडिया हिन्दुस्तान टाइम्ससँग कुरा गर्दै भने ‘यो नेपाली खेलाडीको निरन्तरको अथक प्रयास र लगनशीलताको उपज हो ।’

उनले नेपाली खेलाडीले नेपालको क्रिकेट प्रशासनको रुपान्तरणमा समेत सघाउने अपेक्षा गरे । उनले नेपालजस्तो टिमले वन डे मान्यता पाउँदा यसले क्रिकेटको गरिमा अझै बढाउने समेत बताए । ‘यो नेपालको ठूलो उपलब्धि हो,’ उनले भने ‘एक दिवसीय अन्तर्राष्ट्रिय मान्यताले नेपालमा क्रिकेट प्रवर्धन र रूपान्तरणमा थप टेवा पुग्नेछ।’

केहीवर्ष अघि आफू नेपाल गएको र नेपाली खेलाडीहरुले कडा मेहनत गरिरहेको आफ्नै आँखाले देखेको भन्दै उनले नेपालले एक दिवसीय मान्यता पाउनु नेपाली खेलाडीहरुको कडा मेहनत र इमान्दार प्रयासको प्रतिफल भएको बताए। उनले कमजोर टिमहरूले एक दिवसीय मान्यता पाउँदैमा एक दिवसीय क्रिकेटको स्तर नखस्कने दाबी गर्दै क्रिकेटको विश्वव्यापी लोकप्रियता बढाउन  र क्रिकेटमा साना टिमको स्तर बढाउन बढी भन्दा बढी टोलीहरुबीच प्रतिस्पर्धा हुनुपर्ने बताए।

एशोसियट राष्ट्रहरुले एक दिवसीय मान्यता पाउन गरेको प्रयासलाई सह्राना गर्दै धोनीले ती टोलीहरुले आगामी दिनमा पनि निरन्तर राम्रो प्रदर्शन कायम राख्नुपर्ने बताए। पछिल्लो समय अफगानिस्तानले विश्वका राम्रा भनिएका टोलीलाई कडा चुनौती दिएको भन्दै उनले कतिपय देशले आफ्नो प्रदर्शनलाई निरन्तरता दिन नसक्दा एकदिवसीय मान्यता गुमाउनु परेको बताए।
