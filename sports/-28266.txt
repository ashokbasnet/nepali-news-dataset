कुनै टिमले होइन क्रिकेटले जित्यो, जब भारतीय कप्तानले श्रीलंकाको झण्डा बोके

एजेन्सी। श्रीलंकामा चलिरहेको श्रीलंका, भारत र बंगलादेशबीचको त्रिकोणात्मक टी–२० क्रिकेट निदहास ट्रफीको फाइनलको दिन खेलाडीको खेल भावनाले यसअघिका सबै विवाद बिर्सादिएको छ । फाइनलमा भारतले बंगलादेशलाई ४ विकेटले पराजित गर्दै उपाधि जितेपछि खेलाडीले देखाएको आपसी आत्मीयता हेर्न लायक थियो । 



यसअघि भएको लिग चरणको अन्तिम खेलमा श्रीलंका र बंगलादेशबीचको खेलमा निकै विवाद भएको थियो । अन्तिम ओभरको दोस्रो बललाई अम्पायरले नो बल नदिएपछि रिसाएका बंगलादेशी खेलाडीले निकै विवाद गरेका थिए । यही विवादका कारण बंगलादेशको कप्तान शाकिब अल हसन र खेलाडी नुरुल हसनलाई कारवाही समेत गरेको थियो । 



फाइनलमा भने यस्तो विवाद केही देखिएन । अत्यन्तै रोमाञ्चक अन्तिम ओभरको अन्तिम बलमा भारतीय खेलाडी दिनेश कार्तिकले छक्का प्रहार गर्दै खेल जिते । यससँगै बंगलादेशी खेलाडीले भारतीय खेलाडीलाई बधाइ दिए । यही क्रममा मैदानको चक्कर लगाउँदै गर्दा भारतीय कप्तान रोहित शर्माले एक श्रीलंकाली फ्यानको हातबाट श्रीलंकाको झण्डा लिएर त्यही झण्डा बोकेर मैदान परिक्रमा गरे । उनको यो खेल भावनाको सर्वत्र प्रशंशा गरिएको छ ।
