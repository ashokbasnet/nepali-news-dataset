दुप्चेश्वर राष्ट्रिय पुरुष भलिबल प्रतियोगिताको उपाधि स्याङ्जालाई

नुवाकोट । प्रथम दुप्चेश्वर कप खुला राष्ट्रिय पुरुष भलिबल प्रतियोगिता’को उपाधि स्याङ्जा भलिबल समूहले जितेको छ। 

दुप्चेश्वर गाउँपालिकाको आयोजनामा दुप्चेश्वर–३ राउतबेँसीमा आज भएको फाइनलमा कालिका युवा क्लब राउतबेँसीलाई ३–२ (बेष्ट अफ फाइभ) ले हराउँदै उपाधि स्याङ्जाले जितेको हो।

निकै प्रतिस्पर्धात्मक रहेको खेलमा उत्कृष्ट स्याङ्जालाई नेपाली काँग्रेस नुवाकोट सभापति जगदीश्वरनरसिंह केसीले रु एक लाखसहित ट्रफी र पद प्रदान गर्दै शारीरिक स्फूर्ति र तन्दुरुस्तीका लागि खेल मानवीय जीवनमा अनिवार्य बनेकोबताए। 

दोस्रा कालिकाले रु ५० हजार, पदक र ट्रफी, तेस्रा पञ्चकन्या युवा क्लबले रु ३० हजार र सान्त्वना रुकुम जिल्ला भलिबल समूहले रु १० हजारसहित प्रमाणपत्र प्राप्त गरे । 

यही चैत १ गतेदेखि शुरु भएको प्रतियोगितामा सात जिल्लाका १४ समूहको सहभागिता थियो । प्रतियोगितालाई आगामी वर्ष पनि निरन्तरता दिइने गाउँपालिका अध्यक्ष योविन्द्रसिंह तामाङले जानकारी दिए।
