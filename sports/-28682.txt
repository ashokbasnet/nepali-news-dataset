चितवनको रत्ननगरमा प्रथम मेयर कप फुटबलमा आज रत्ननगर १० विजयी

चितवन । रत्ननगर नगरपालिका वडा नं. १५ माधवपुरमा आयोजित प्रथम मेयर कप फुटबल नकआउट प्रतियोगिता २०७४ मा आज बिहिबार भएको खेलमा रत्ननगर वडा नंं. १० विजयी भएको छ।

पहिलो चरणको खेल अन्तर्गत वडा नंं. १० र १५ को प्रतियोगितामा निर्धारित समयमा दुवै टिमबाट गोल हुन नसकेपछि पेनाल्टी सुटआउटको आधारमा ३-० को अन्तरले वडा नं. १० विजयी भएको हो।

रत्ननगर वडा नं. १५ को खेल मैदानमा गत चैत्र ३ गतेबाट शुरु भएको प्रतियोगितामा नगर प्रमुख नारायण वनले खेलको उद्घाटन गरेका थिए।

नगरभित्रका १२ वडाका टिमले सहभागिता रहेको प्रतियोगिता भोलीबाट दोश्रो चरणमा प्रवेश गर्ने खेलकुद प्रतियोगिताका संयोजक गोकुल पन्तले जानकारी दिए।

प्रतियोगितामा प्रथम हुने समूहलाई ३० हजार नगद सहित विभिन्न पुरस्कारहरु रहेको छ।

त्यस्तैगरी द्वितीय हुने समूहलाई २० हजार नगद सहित पुरस्कारहरु रहेको छ भने सान्त्वना हुने समूहलाई ५ हजार नगद पुरस्कार रहेको खेलकुद समिति रत्ननगर वडा नं. १५ अध्यक्ष विष्णु प्रसाद लम्सालले जानकारी दिए।

प्रतियोगिताको समापन यही चैत्र १३ गते मंगलबार फाइनल खेल हुनेछ । भोली शुक्रबार हुने दोश्रो चरणको खेलमा वडा नं. ३ र वडा नं. १४ बिच प्रतिष्पर्धा हुनेछ। सो खेल हरेक दिन दिउसो ४ बजेबाट हुने समेत लम्सालले जानकारी दिए।
