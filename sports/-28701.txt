जिम्बाबे ३५ वर्षपछि पहिलोपटक विश्वकपबाट बाहिरियो, युएइले चकनाचुर पारिदियो सपना 

एजेन्सी। सन् १९८३ देखि विश्वकप खेल्न थालेको र १९९३ मा वन डे इन्टरनेशनलको स्थायी मान्यता पाएको देश जिम्बाबे पहिलोपटक विश्वकप खेल्न नपाउने भएको छ । जिम्बाबेको जिश्वकप खेल्ने सपना युएइले चकनाचुर पारिदिएको छ । 

१९८३ देखि लगातार विश्वकप खेल्दै आइरहेको जिम्बाबे विगत ३५ वर्षको इतिहासमा पहिलोपटक विश्वकप खेल्न नपाउने भएको हो । आजको विश्वकप छनोट प्रतियोगितामा युएइसँग पराजित भएसँगै जिम्बाबेको विश्वकप खेल्ने सम्भावना समाप्त भएको छ । 

आइसीसीको पछिल्लो नियमअनुसार १० टिमले मात्र विश्वकप खेल्न पाउनेछन् । यीमध्ये ८ टिम पहिल्यै छनोट भइसकेका थिए । अष्ट्रेलिया, इङल्याण्ड, भारत, पाकिस्तान, बंगलादेश, श्रीलंका, दक्षिण अफ्रिका र न्यूजिल्याण्ड विश्वकपमा सिधै पुगेका थिए । टेष्ट मान्यता पाएकामध्ये वेष्ट इण्डिज, जिम्बाबे, आयरल्याण्ड र अफगानिस्तान छनोटपछि मात्रै विश्वकप खेल्न पाउने वा नपाउने निश्चित हुने प्रावधान थियो । 

यही छनोटमा पछिल्लो अंक तालिकाअनुसार वेष्ट इण्डिज विश्वकपका लागि छनोट भएको छ । तर, टेष्ट मान्यता पाएको जिम्बाबे भने विश्वकपबाट बाहिरिएको छ । छनोट खेलेका २ टिममात्र विश्वकपका लागि योग्य हुनेछन् । अंक तालिकामा ८ अंकसहित पहिलो वेष्ट इण्डिज विश्वकपका लागि छनोट भएको छ ।

अब छनोटको अन्तिम खेल मात्र बाँकी छ । आयरल्याण्ड र अफगानिस्तानबीच हुने यो खेलमा जुन टिमले जित्छ त्यही टिम विश्वकपमा छनोट हुने अन्तिम टिम हुनेछ । यदि यो खेल बराबरी भएमा वा कारणवश खेल नै हुन नसकेमा भने नेट रनरेटको आधारमा आयरल्याण्ड विश्वकप खेल्न पाउनेछ ।
