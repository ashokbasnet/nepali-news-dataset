प्रधानमन्त्रीको भारत भ्रमणः नेपाल–भारत वन डे सिरिजका लागि सुनौलो मौका

काठमाडौं। प्रधानमन्त्री केपी शर्मा ओली चैतको अन्तिममा भारत भ्रमणमा जाँदैछन् । चैत २३ मा भारत पुग्ने ओली २५ चेतमा स्वदेश फर्कने कार्यक्रम छ । आफू पहिलोपटक प्रधानमन्त्री हुँदा चिसिएको सम्बन्धलाई सुधार गर्न ओली भारत भ्रमणमा जान लागेको बताइएको छ । प्रधानमन्त्रीको भारत भ्रमणले राजनैतिक रुपमा जति महत्व राख्छ उत्तिकै महत्वपूर्ण खेल क्षेत्रका लागि पनि हुनेछ । क्रिकेटका क्षेत्रमा निरन्तर सफलता पाइरहेको नेपाली क्रिकेट टिमका लागि यो भ्रमण ‘टर्निङ प्वाइन्ट’ हुन सक्छ । 

नेपालले हालै एकदिवसीय क्रिकेटको मान्यता पाइसकेको छ । एकदिवसीय क्रिकेट विश्वकै सबैभन्दा माथिल्लो स्तरको प्रतियोगिता हो । र, नेपाल यो प्रतियोगिता खेल्न योग्य भइसकेको छ । भारत भने एकदिवसीय क्रिकेटको लगभग सुरुवातदेखि नै आइसीसीको पूर्ण सदस्यको रुपमा एकदिवसीय क्रिकेट खेल्दै आइरहेको छ । क्रिकेटका क्षेत्रमा उत्कृष्ट टिमको रुपमा गनिने भारतसँग नेपालले एकदिवसीय क्रिकेट खेल्नु केही वर्ष अघिसम्म सपनाको कुरा थियो । तर, अहिले त्यो सपना यथार्थ बन्न सम्भव छ । यसका लागि प्रधानमन्त्रीको भारत भ्रमणले ठूलो महत्व राख्छ । खेलले सम्बन्ध सुधारको लागि महत्वपूर्ण भूमिका खेल्छ भन्ने कुरा सर्वविदितै छ । चिसिएको सम्बन्ध सुधार गर्नको लागि प्रधानमन्त्रीले पनि खेलको सहयोग लिनु राजनैतिक रुपमा पनि उचित हुनेछ ।

कसरी तोकिन्छ वन डे क्रिकेटको तालिका ?

विश्वकप, च्याम्पियन्स ट्रफी लगायतका आइसीसी टुर्नामेन्टहरु अन्तर्राष्ट्रिय क्रिकेट परिषद आइसीसीले तोक्ने गर्छ । यसबाहेक विभिन्न देशहरुबीच हुने मैत्रीपूर्ण खेल भने सम्बन्धित देशका क्रिकेट बोर्डहरुले आपसमा निर्धारण गर्छन् । सम्बन्धित क्रिकेट बोर्डहरुको सहमतीमा द्विदेशीय वा त्रिकोणात्मक खेल आयोजना गर्न सकिन्छ । यसरी सम्बन्धित देशका क्रिकेट बोर्डहरुको सहमतिमा निर्धारण गरिएको सिरिजको जानकारी आइसीसीलाई दिइन्छ । 

आइसीसीले ती खेलको लागि स्वीकृति दिएपछि खेल संचालन हुन्छ । नेपालको हकमा भने यो पहल सरकारले गर्नुपर्छ किनकि नेपालमा आइसीसीले मान्यता दिएको क्रिकेट बोर्ड छैन । यदि सरकारको तर्फबाट प्रधानमन्त्री ओलीले भारतीय क्रिकेट बोर्डसमक्ष यो प्रस्ताव राखेमा बिसीसीआइले यसबारे आइसीसीलाई जानकारी गराउनेछ । यदि आइसीसीले स्वीकृति दिएमा नेपाल भारत वन डे सिरिज हुन सक्छ । 

सन्दिप लामिछाने: दिल्ली डेयरडेभिल्सको जर्सी नम्बर १, जर्सी लगाएपछि के भने ? (भिडियो हेर्नुहोस्)



भारत आइसीसीको पूर्ण सदस्य र नेपाल एसोसिएट सदस्य हुँदैमा नेपाल–भारत वन डे सिरिज नहुने भन्ने होइन । २०२२ सम्मको लागि नेपाल वन डे हैसियत भएको टिम हो र आइसीसीको नियमअनुसार नेपाल जुनसुकै वन डे हैसियत भएको टिमसँग वन डे इन्टरनेशनल खेल्न सक्छ । मुख्य कुरा नेपालले जुन टिमसँग वन डे खेल्न चाहेको छ त्यो टिमले नेपालको प्रस्ताव स्वीकार गर्नुपर्छ । 

स्कटल्याण्ड अहिलेसम्म एसोसिएट टिम हो । आयरल्याण्ड पनि आइसीसीको पूर्ण सदस्य भएको केही महिना मात्र भएको छ । तर, लामो समयदेखि इङल्याण्डजस्तो आइसीसीको पूर्ण सदस्य टिमले आयरल्याण्ड र स्कटल्याण्डसँग वन डे सिरिज खेल्दै आएको छ । यही उदाहरण पर्याप्त छ – नेपाल भारत वन डे सिरिज हुन गाह्रो छैन । 

के भन्छ भारत ? 

भारतीय क्रिकेट बोर्ड बीसीसीआइको आधिकारिक धारणा अहिलेसम्म आएको छैन । तर भारतीय क्रिकेट टिमका पूर्वकप्तान महेन्द्र सिंह धोनीले औपचारिक रुपमै भनिसकेका छन् –‘नेपालजस्तो टिम वन डे हैसियतको क्रिकेट खेल्न पाउँदा यसले क्रिकेटको स्तर घट्दैन । बरु क्रिकेटलाई विश्वव्यापी खेल बनाउन सहयोग पुग्छ ।’ अर्का भारतीय विष्फोटक ब्याट्सम्यान वीरेन्द्र सहवागले समेत नेपाली क्रिकेट टिमको हैसियत निकै उच्च भएको भनिसकेका छन् । 

सन्दिपलाई अक्सनभन्दा पहिलेदेखि नै रोजेको थियो दिल्लीले, टिम म्यानेजर सुनिल वाल्सनले खोले रहस्य (भिडियो हेर्नुहोस्)



क्रिकेटका भगवान भनिने सचिन तेन्दुलकर त सुरुदेखि नै एसोसिएट टिमलाई अगाडि बढाउनुपर्ने पक्षमा छन् । केही वर्ष अघि आइसीसीले विश्वकप खेल्ने टिमको संख्या घटाउने निर्णय गर्दा तेन्दुलकरले यसको खुलेर विरोध गरेका थिए । उनले धेरै भन्दा धेरै एसोसिएट टिमलाई विश्वस्तरीय प्रतियोगिताको लागि अवसर दिनुपर्ने आवाज उठाएका थिए । उनको यो धारणा अझै पनि यथावत नै छ र उनी एसोसिएट टिमलाई अवसर दिनुपर्ने पक्षमा छन् । 

यसरी हेर्दा भारतीय अग्रज क्रिकेटरहरु नेपालको पक्षमा छन् । यी क्रिकेटरहरुको अन्तर्राष्ट्रिय स्तरमा उँचो कद छ र यी क्रिकेटरको कुरालाई बीसीसीआइले अस्वीकार गर्न सक्दैन । अतः यदि नेपालले भारतसँग वन डे सिरिजको प्रस्ताव राखेका यी अग्रज क्रिकेटरहरुले नेपालको प्रस्तावलाई समर्थन गर्ने अपेक्षा गर्न सकिन्छ । क्रिकेट क्षेत्रका विश्वस्तरीय हस्तीहरुको कुरा भारतीय क्रिकेट बोर्डने नमान्ने सम्भावना कम हुन्छ ।

मनोवैज्ञानिक दबाब

दक्षिण एसिया क्रिकेटको लागि उर्वर भूमि हो । यहाँ विश्वस्तरीय क्रिकेट खेल्ने टिम भारतमात्र होइन अन्य ठूला हैसियतका टिमहरु पनि छन् । पाकिस्तान, श्रीलंका, बंगलादेश र अफगानिस्तान पनि आइसीसीको पूर्णकालीन सदस्य हुन् । यी सबै टिमले टेष्ट मान्यता पाइसकेका छन् । यदि भारतसँग नेपालले राखेको प्रस्ताव भारतीय क्रिकेट बोर्डले अस्वीकार गरेमा भारतलाई मनोवैज्ञानिक दबाब दिन अन्य देशले नेपालसँग वन डे खेलिदिन सक्छन् । यसअघि नेपालले टि–२० इन्टरनेशनल मान्यता पाउँदा श्रीलंकाले नेपाललाई बोलाएको उदाहरणले पनि यो प्रस्ट पार्छ । 

भारतले नेपालको प्रस्ताव अस्वीकार गर्दा पाकिस्तानले नेपाललाई वन डे खेल्न बोलाउने सम्भावना सबैभन्दा बलियो छ । यसका पछाडि केही कारणहरु छन् । पहिलो, भारतसँग पाकिस्तानको सम्बन्ध राम्रो छैन तर नेपाल पाकिस्तानको सम्बन्ध सुमधुर छ । यस्तोमा भारतलाई छिमेकीबाट एक्ल्याउनको लागि पनि यो पाकिस्तानको कूटनैतिक चाल हुन सक्छ । 

दोस्रो, पाकिस्तानमा २००९ मा श्रीलंकाको क्रिकेट टिममाथि आतंकवादी आक्रमण भएपछि धेरै टिम यहाँ गएर खेल्न चाहेका छैनन् । आक्रमणपछि आइसीसीले पाकिस्तानमाथि अन्तर्राष्ट्रिय प्रतियोगिता आयोजना गर्न लगाएको प्रतिबन्ध फुकुवा गरिसकेको भए पनि पाकिस्तानमा सिरिज भने हुन सकेका छैनन् । यस्तोमा पाकिस्तान अन्तर्राष्ट्रिय प्रतियोगिताको लागि सुरक्षित छ भन्ने देखाउन पनि पाकिस्तानले नेपालसँग वन डे सिरिज खेलिदिन सक्छ ।
