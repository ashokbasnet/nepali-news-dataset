खेर गएन नेपालले लगाएको गुन, अफगानिस्तान विश्वकपमा छनोट 

काठमाडौं। विश्वकप छनोटको समूह चरणबाटै बाहिरिने खतरामा रहेको अफगानिस्तानलाई नेपालले लगाइदिएको एउटा गुनले ठूलो सफलता दिलाएको छ । नेपालको त्यही गुनका कारण सुपर सिक्समा पुगेको अफगानिस्तान अन्ततः विश्वकपमा छनोट हुन सफल भएको छ । 

समूह चरणको अन्तिम खेलमा नेपालले हङकङलाई हराइदिँदा अफगानिस्तान सुपर सिक्स पुग्न सकेको थियो । यदि त्यो खेल नेपालले नजितेको भए हङकङ सुपर सिक्स पुग्थ्यो र अफगानिस्तान समूह चरणबाटै बाहिरिने थियो । हङकङविरुद्धको खेल नेपालले जित्दा नेपाल र अफगानिस्तान दुवै टिमले अभूतपूर्व सफलता पाएका छन् । सोही खेल जितेर अगाडि बढेको नेपालले इतिहासमै पहिलोपटक वन डे क्रिकेटको मान्यता पाएको छ भने त्यही खेल नेपालले जितिदिँदा सुपर सिक्स पुग्न पाएको अफगानिस्तान विश्वकपमा छनोट हुने दशौं तथा अन्तिम टिम बनेको छ । 

आज भएको सुपर सिक्सको अन्तिम खेलमा आयरल्याण्डलाई ५ विकेटले पराजित गर्दै अफगानिस्तान सुपर सिक्सको दोस्रो स्थानमा उक्लियो । यससँगै अफगानिस्तान विश्वकपमा छनोट भएको हो । सुपर सिक्सको पहिलो स्थानमा रहेको वेष्ट इण्डिज यसअघि नै विश्वकपमा छनोट भएको छ । विश्वकपको इतिहासमै पहिलो पटक दुई टेष्ट मान्यता प्राप्त टोली यस वर्षको विश्वकप खेल्न पाउने छैनन् । हिजोको खेलमा युएइसँग पराजित भएसँगै जिम्बाबे ३५ वर्षको इतिहासमा पहिलोपटक विश्वकपबाट बाहिरिएको छ । आज अफगानिस्तानसँग पराजित भएपछि २००७ देखि लगातार विश्वकप खेल्दै आइरहेको आयरल्याण्ड पनि अबको विश्वकप खेल्न नपाउने भएको छ ।
