धोनीको ठाउँ लिने खेलाडीको विश्वकै खतरनाक प्रदर्शन, २० बलमा १०२ रन 

एजेन्सी। भारतीय राष्ट्रिय क्रिकेट टोलीमा पूर्वकप्तान महेन्द्र सिंह धोनीको ठाउँ लिने प्रयास गरिरहेका विकेटकिपर ब्याट्सम्यान ऋद्धिमन साहले आक्रामक प्रदर्शन गर्दै संसारलाई नै चकित बनाएका छन् । उनले मात्रै २० बलमा १०२ रन बनाउँदै आफ्नो आक्रामक स्वरुप प्रदर्शन गरेका छन् ।

आइपिएलको ठिक अगाडि उनको यो प्रदर्शनलाई अर्थपूर्ण रुपमा हेरिएको छ । उनलाई आइपिएलको लागि सनराइजर्स हैदराबादले साढे ५ करोडमा किनेको छ । हैदराबाद २०१६ आइपिएल विजेतासमेत हो । साहले जेसी मुखर्जी ट्रफीमा मोहन बागान क्लवबाट खेल्दै बीएनआर रिक्रिएसन्स टिमविरुद्ध यस्तो शानदार प्रदर्शन गरेका हुन् । 

साहले २० बलमध्ये १४ बलमा छक्का, ४ बलमा चौका र बाँकी २ बलमा १ रन लिएका थिए । रोचक त के भने उनले एउटा पनि बल डट खेलेनन् । साहका अनुसार उनलाई पहिलो बल नै ब्याटको बीचमा आएजस्तै लागेको थियो । ‘त्यसपछि मैले प्रहार गरिरहें’ उनले भने । साहा भारतीय टेष्ट टिममा महेन्द्र सिंह धोनीले सन्यास लिएपछि लगातार विकेटकिपर ब्याट्सम्यानको भूमिकामा छन् । वन डे र टि–२० मा धोनी खेलिरहेको हुँदा उनी पहिलो रोजाइमा छैनन् । तर, धोनीले सन्यास लिएसँगै धोनीको ठाउँ साहले लिने अनुमान गरिएको छ ।
