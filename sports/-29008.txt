बल टेम्परिङमा दोषी पाइएसँगै अष्ट्रेलियाका कप्तान स्मिथको करिअर खतरामा

एजेन्सी। दक्षिण अफ्रिकासँग भइरहेको टेष्टमा ‘बल टेम्परिङ’मा दोषी देखिएका अष्ट्रेलिया क्रिकेट टिमका कप्तान स्टिभ स्मिथको करिअर नै खतरामा पर्न सक्ने देखिएको छ । अष्ट्रेलियाका प्रधानमन्त्री मेलकम टर्नबुलले यस विषयमा दोषीमाथि तत्काल एक्सन लिन क्रिकेट बोर्डका अध्यक्ष डेभिड पिवरलाई निर्देशन दिएका छन् । यससँगै कप्तान स्मिथ कप्तानीबाट बाहिरिने लगभग निश्चित भइसकेको छ । यसले उनको करिअरसमेत खतरामा पर्नसक्ने अनुमान गरिएको छ । 

दक्षिण अफ्रिकाविरुद्धको खेलमा अष्ट्रेलियन खेलाडी क्यामरन बेनक्रफ्टले बल टेम्परिङ गरेका थिए । मैदानको क्यामेरा रिभ्यूमा प्रस्ट टेम्परिङ गरेको देखिएका बेनक्रफ्टले आफूले टेम्परिङ गरेको स्वीकार समेत गरिसकेका छन् । बेनक्राफ्टले बल चम्काउनु अघि आफ्नो पकेटबाट केही निकाल्दै गरेको टेलिभिजन स्क्रिनमा देखिएको थियो। बेनक्राफ्टले सो चिज पहेँलो टेप भएको स्वीकार गरेका छन्।

यसका लागि आफूहरुले लन्च ब्रेकमा सल्लाह गरेको समेत उनले खुलासा गरेका छन्। बेनक्रफ्टले पकेटबाट उक्त टेप निकालेको र त्यसपछि प्यान्ट भित्र लुकाउन लागेको टिभि स्क्रिनमा देखिएको थियो। त्यसपछि उनलाई अम्पायरले बलको कन्डिसन बिगार्न खोजेको भन्दै लेभल टु अफेन्सको चार्ज लगाएका थिए।

तर कप्तान स्मिथले आफू पछि नहट्ने बताएका छन्। २५ वर्षीय बेनक्रफ्टले पत्रकार सम्मेलनमा आफ्नो गल्ती स्वीकार्दै माफी मागेका छन्। यस प्रकरणमा अस्ट्रेलियाका कप्तान स्टिभ स्मिथले पनि माफी माग्दै यस्तो घटना नदोहोरिएने बताए। स्मिथले यो प्रकरण कोचसँग सम्बन्धित नरहेको र सिनियर खेलाडीहरुको मिलिमतोमा भएको बताएका छन्। तर स्मिथले ति खेलाडीको नाम भने खुलाएनन्।
