आफूलाई शून्यमै आउट गर्ने बलरलाई क्रिस गेलको विशेष गिफ्ट, बलरले यसरी खुसी साटे 

काठमाडौं। विश्वकप छनोटको खेलमा आफूलाई पहिलो बलमै शून्यमा आउट गर्ने बलरलाई वेष्ट इण्डिजका विष्फोटक ब्याट्सम्यान क्रिस गेलले सम्मानस्वरुप उपहार दिएका छन् । ती बलरले उपहार पाएपछिको खुली ट्वीटरमार्फत व्यक्त गरेका छन् । 

विष्कप छनोटमा सुपर सिक्स अन्तर्गत स्कटल्याण्डविरुद्धको खेलका क्रिस गेल इनिङको पहिलो बलमै आउट भएका थिए । यससँगै गेल हरारेको मैदानमा गोल्डन डक (पहिलो बलमै शून्यमा आउट) बनाउने पहिलो खेलाडी बनेका छन् । खेल सकिएपछि गेलले आफूलाई आउट गर्ने स्कटल्याण्डका बलर सुफियान सरिफलाई एक खास उपहार दिए । गेलले खेल सकिएपछि सरिफलाई भेटेर आफ्नो एक ब्याट गिफ्ट दिएका हुन् । सरिफले ट्वीटरमा ब्याटको फोटो सार्वजनिक गर्दै खुसी व्यक्त गरेका छन् । उनले लेखेका छन् ‘तपाइँविरुद्ध खेल्न पाउनु गर्वको कुरा हो । ब्याटका लागि धन्यवाद गेल ।’ 



गेल हरारेको मैदानमा गोल्डन डकमा आउट हुने पहिलो खेलाडी भएका छन् । यो खराब रेकर्डको दाग उनको जीवनभरी मेटिने छैन । यो खेल हरारेको मैदानमा खेलिएको ११४ औं वन डे थियो र यसअघि कुनै पनि ब्याट्सम्यान यहाँ गोल्डन डकमा आउट भएका थिएनन् । गेल गोल्डन डकमा आउट हुने खेलाडीको रुपमा चर्चामा छन् । वन डे क्रिकेटमा गेल खाता नै नखोली आउट भएको यो २४ औं पटक हो ।
