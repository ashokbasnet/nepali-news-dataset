के क्रिकेटको सबैभन्दा बदनाम टिम हो अस्ट्रेलिया ? पाँच घटना जब खेलाडीका कारण टिम लज्जित बन्यो

बीबीसी। के क्रिकेटको मैदानमा आफ्नो व्यवहारका कारण अस्ट्रेलियाका खेलाडी सबैभन्दा बदनाम छन् ? अस्ट्रेलियाका खेलाडीमाथि स्लेजिङ (विपक्षीलाई अपमानित शब्द प्रयोग गरेर खेलबाट ध्यान हटाउनु) र मैदानमा लडाइ जस्ता अनुशासनहीनताको आरोप किन लागिरहन्छ ? विवादका कारण अस्ट्रेलियाको टिम कैयौं पटक समस्यामा परिसकेको छ । टिमको प्रतिष्ठा प्रभावित भएको छ र खेलाडीविरुद्ध कारवाही पनि भएको छ । यति हुँदाहुँदै पनि भद्र व्यक्तिहरुको खेल भनिने क्रिकेटमा अन्य कुनै पनि टिमको तुलनामा अस्ट्रेलियाका खेलाडीमाथि नियम तोडेको आरोप सबैभन्दा बढी लाग्ने गर्छ । 

अस्ट्रेलियाको टिम जित्नको लागि नियम कानुन तोड्न पछि पर्दैन । यही कारण अस्ट्रेलियाका खेलाडी र विवाद सँगसँगै आउँछन् जसले उनीहरुको सफलताको चमकलाई फिक्का बनाइदिन्छ । पढ्नुहोस् यस्ता पाँच घटना जब अस्ट्रेलियाको टिमलाई आफ्ना खेलाडीको क्रियाकलापका कारण लज्जित हुनु परेको थियो ।

१. बल टेम्परिङ

यो ताजा घटना हो, अस्ट्रेलिया र दक्षिण अफ्रिकाको बीचमा केपटाउनमा खेलिएको तेस्रो टेस्ट म्याचको । सिरिजमा १–१ को बराबरीपछि जब केपटाउनमा तेस्रो टेष्ट म्याचको तेस्रो दिन फिल्ड अम्पायरले क्यामरन बेनक्राफ्टलाई बलसँग छेडछाड गरेको देखे त्यसपछि उनीसँग यसबारे सोधे । बेनक्राफ्टको यो काम क्यामेरामा कैद भयो । साँझ संवाददाताहरुसँग कुरा गर्दै कप्तान स्टिभ स्मिथले बल टेम्परिङको कुरा स्वीकार गरे । अन्ततः कप्तान स्मिथ र उपकप्तान डेभिड वार्नरले आफ्नो कप्तानी गसमाउनुपर्यो । 

२. अनियन्त्रित वार्नर 

दुई देशबीच यही सिरिजको पहिलो टेष्टमा डेभिड वार्नर र क्विन्टन डिककबीच ड्रेसिङ रुममा विवाद भयो । यो घटनाको भिडियो पनि बाहिरिएको छ । भिडियो हेर्दा यस्तो लाग्थ्यो, बेलैमा नछुट्याएको भए यी दुईबीच कुटपिटको स्थिति आउँथ्यो । यही सिरिजको तेस्रो टेष्टको दिन वार्नरलाई एक फ्यानसँग झगडा गरिरहेको देखियो । वार्नर आउट भएर पभेलियन फर्किंदै गर्दा एक फ्यानले केही टिप्पणी गरे जसका कारण वार्नर रिसाएर झगडा गर्न थाले । पछि सुरक्षाकर्मीले यी दुईलाई अलग गरे । 

३. स्मिथ भर्सेज कोहली 

मार्च २०१७ मा बैंगलोर टेष्टमा जब स्टिभ स्मिथलाई फिल्ड अम्पायरले आउट दिए उनले डिआरएस रेफरलको लागि निर्णय लिन ड्रेसिङ रुमतर्फ इशारा गर्दै सहयोग मागे । क्रिकेटमा यसरी डिआरएस लिने कि नलिने भन्ने विषयमा मैदानबाहिर सोध्न पाइँदैन, यो निर्णय फिल्डमा भएका खेलाडीले नै लिनुपर्छ । स्मिथले पभेलियनतर्फ इशारा गरेपछि भारतीइ कप्तान विराट कोहलीसमेत भारतीय टिमसँग उनको विवाद भएको थियो । 

द्रविड भर्सेज स्लेटर

२००१ मा मुम्बइ टेष्टलाई अस्ट्रेलियाका ओपनिङ ब्याट्सम्यान माइकल स्लेटरले विवादित बनाएका थिए । उनले म्याच अम्पायर एस वेंकटराघवनसँग विवाद गरे र राहुल द्रविडविरुद्ध अभद्र भाषा प्रयोग गरे । म्याचमा द्रविडले खेलेको सट स्लेटरले समातेका थिए । द्रविड र अम्पायरले स्लेटरले बल समात्दा जमिनमा छोएको अनुमान गरेका थिए । निर्णयको लागि टिभी अम्पायरलाई रेफर गरिएकोमा टिभी अम्पायरले द्रविडलाई नटआउट दिएपछि स्लेटर रिसाएका थिए । यद्यपि यो खेल भारतले हारेको थियो ।

मर्व ह्युज भर्सेज मियाँदाद

स्लेजिङ अस्ट्रेलियामा सामान्य मानिन्छ तर अस्ट्रेलियाका पूर्व फास्ट बलर मर्व ह्युज यसका लागि निकै बदनाम थिए । उनको आक्रामक बलिङसँगै स्लेजिङ निकै चर्चित थियो । एकपटक उनले पाकिस्तानी खेलाडी जावेद मियाँदाददाई बलिङ गर्दै थिए । त्यतिबेला मियाँदादले ह्युजलाई ‘तिमी क्रिकेट खेल्न निकै मोटो छौ तिमीले बस चलाउनुपर्ने’ भनेका थिए । खेलमा ह्युजले मियाँदादलाई आउट गरेपछि मियाँदाद पभेलियन फर्किंदै गर्दा ह्युजले ‘टिकट प्लिज’ भन्दै उनलाई जिस्क्याएका थिए । अस्ट्रेलियाका खेलाडीसँग भारतका पूर्वकप्तान सुनिल गावास्कर र स्पिनर हरभजन सिंहको पनि विवाद भइसकेको छ।
