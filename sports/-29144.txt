स्मिथ र वार्नरमाथि आजीवन प्रतिबन्धको तयारी, आइपिएलको कप्तानबाट आउट

एजेन्सी। बल टेम्परिङको अभियोग लागेको अस्ट्रेलियाका क्रिकेटर स्टिभ स्मिथ अस्ट्रेलियाको कप्तानबाट हटेको भोलिपल्टै आइपिएलको कप्तानबाट पनि हटेका छन् । यसअघि उनलाई आइपिएल टिम राजस्थान रोयल्सको कप्तान तोकिएको थियो । उनीसँग अस्ट्रेलियाको उपकप्तानबाट हटेका डेभिड वार्नर पनि आइपिएलको कप्तानबाट हट्ने सम्भावना बढेको छ । वार्नर आइपिएल टिम सनराइजर्स हैदराबादका कप्तान हुन् । 

उनीहरुबाट अहिले कप्तानी खोसिएकोमा केही दिनमै दुवै क्रिकेटर आजीवन क्रिकेट खेल्न नपाउनेगरी प्रतिबन्धमा पर्ने सम्भावना बलियो छ । अस्ट्रेलियाको क्रिकेट बोर्ड क्रिकेट अस्ट्रेलियाले उनीहरुविरुद्ध कडा कारवाही गर्ने तयारी गरेको छ । क्रिकेट अस्ट्रेलियाको नियममा यदि कोही खेलाडी खेलमा ‘चिटिङ’ गरिरहेको पाइएमा ऊमाथि आजीवन प्रतिबन्ध लगाउनेसम्मको व्यवस्था छ । आजीवन प्रतिबन्ध लगाउने वा नलगाउने भन्ने घटनाको परिस्थिति र खेलाडीको क्रियाकलापलाई हेरेर निश्चित गरिन्छ । अहिलेको घटनालाई हेर्दा उनीहरुमाथि आजीवन प्रतिबन्ध लाग्न सक्ने सम्भावना बलियो छ । 

यदि स्मिथ र वार्नरमाथि आजीवन प्रतिबन्ध लागेमा उनीहरु राष्ट्रिय टिमबाट त बाहिरिने छन् नै उनीहरु आइपिएलसहित आइसीसीसँग सम्बन्धित कुनै पनि खेल खेल्न पाउने छैनन् । उनीहरुको ब्राण्ड मूल्य घट्नुका साथै जति पनि कम्पनीसँग उनीहरुको सम्झौता छ त्यो सबै रद्द हुन सक्छ । स्मिथ र वार्नर अस्ट्रेलियाको टिमका मुख्य खेलाडी हुन् । यी दुईले मिलेर माइकल क्लार्कको कप्तानीमा २०१५ को विश्वकप जिताएका थिए । यी दुई टिमबाट हट्दा अस्ट्रेलियाको लागि २०१९ विश्वकपको बाटो कठिन हुनेछ । यी दुईबाहेक अरु कुनै पनि खेलाडी यस्ता छैनन् जो लगातार ५ वर्षसम्म टिमबाट बाहिरिनु नपरेको होस् । यस्तोमा टिमले कप्तानका साथै बलियो ओपनर गुमाउनेछ ।
