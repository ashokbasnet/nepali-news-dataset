त्रिभुवन आर्मीलाई हराउँदै मदन भण्डारी स्पोर्टस एकेडेमी सेमिफाइनलमा प्रवेश

बुटवल । मदन भण्डारी स्पोर्टस एकेडेमी प्रदेश नं ५ को आयोजनामा यहाँ जारी मोफसलको सर्वाधिक राशिको तेस्रो मदन भण्डारी नक आउट अन्तर्राष्ट्रिय फुटबल प्रतियोगिताको आजको खेलबाट मदन भण्डारी स्पोर्टस एकेडेमी काठमाडौँ सेमिफाइनलमा प्रवेश गरेको छ। 

बुटवल रामनगरस्थित मानवज्ञान माविको मैदानमा भएको कडा प्रतिस्पर्धात्मक पहिलो सेमिफाइनल खेलमा विभागीय टोली त्रिभुवन आर्मी क्लबलाई ३–१ गोल अन्तरले पाखा लगाउँदै आयोजकले अन्तिम ४ मा स्थान पक्का गरेको छ। 

खेलको १४ औँ मिनेटमा आर्मीका विवेक बस्नेतको गोलमार्फत अग्रता लिएको आर्मीमाथि दोस्रो हाफमा आयोजक हावी भएको थियो। आयोजक टोलीका विदेशी म्याक्सले ६२ औँ र ६७ औँ मिनेटमा लगातार दुई गोल गरे भने अर्का विदेशी अब्बा ७५ औँ मिनेटमा गोल गर्न सफल भएका थिए। 

अब आयोजक थ्री स्टार क्लब र हिमालयन एफसी मलेसियाबीच हुने खेलको विजेतासँग यही चैत १६ गते सेमिफाइनल हुनेछ। प्रतियोगिताको विजेता टोलीले रु १५ लाख र उपविजेताले रु सात लाख ५० हजार पुरस्कार प्राप्त गर्नेछन् । प्रतियोगिताको फाइनल चैत १९ गते हुनेछ।
