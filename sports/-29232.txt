अम्पायरले होइन यी क्यामेराम्यानले पक्रेका थिए बल टेम्परिङ, यसरी खुल्यो रहस्य

एजेन्सी। अस्ट्रेलिया र दक्षिण अफ्रिकाको बीच भइरहेको तेस्रो टेष्टमा भएको बल टेम्परिङको घटना फिल्डमा भएका अम्पायरले नभइ एक क्यामेराम्यानले पक्रेका थिए । यी क्यामेराम्यानको नाम ओस्कर हो जसले त्यो दिनको खेलको लाइभ कभरेजका लागि क्यामेराम्यानको जिम्मेवारी पाएका थिए । 

फिल्डमा क्यामरन बेनक्राफ्टलाई आफ्नो खल्तीबाट टेप जस्तो केही चीज निकाल्दै गरेको देखिएको थियो । त्यसपछि अम्पायरलाई उनीमाथि शंका भयो र उनीहरुले बेनक्राफ्टसँग केही प्रश्न गरे । यतिबेला बेनक्राफ्टले खल्तीबाट चश्माको खोल निकालेर देखाए । त्यसपछि भने अम्पायरलाई कुनै शंका भएन र खेलले निरन्तरता पायो । 

केही समयमै स्टेडियममा लगाइएको ठूलो स्क्रिनमा बेनक्राफ्टको भिडियो देखाइयो । यो भिडियो यिनै क्यामेराम्यानले खिचेका थिए । भिडियोमा बेनक्राफ्ट बल टेम्परिङ गरिरहेको देखिएका थिए । यो भिडियो देखिनासाथ स्टेडियममा दक्षिण अफ्रिकी ब्याट्सम्यानले हंगामा सुरु गरे । 

दक्षिण अफ्रिकी कमेन्टेटर नील थोर्पले एक रेडियो कार्यक्रममा बल टेम्परिङ पत्ता लगाएको श्रेय उनै क्यामेराम्यानलाई दिएका छन् । थोर्पका अनुसार ओस्करलाई केही गडबडी भएको आशंका भएपछि उनले लगातार बेनक्राफ्टको पिछा गरिरहेका थिए । बेनक्राफ्टले टेप निकालेर बललाई खस्रो बनाउने प्रयास गरिरहेका थिए ताकि बल धेरै स्विङ होस् ।
