टिम नेपालको अर्को सफलता, इङल्याण्डको लर्डस मैदानमा त्रिकोणीय सिरिज खेल्न निम्ता

काठमाडौं। नेपाली क्रिकेट टिमले एकदिवसीय मान्यता पाएसँगै अर्को महत्वपूर्ण अवसर पाएको छ । नेपाली टिमलाई इङल्याण्डको चर्चित लर्डस मैदानमा त्रिकोणीय सिरिज खेल्न निम्ता आएको छ । 

नेपालले सिरिजमा मेरिलेबोन क्रिकेट क्लव र नेदरल्याण्डसँग त्रिकोणीय टि–२० सिरिज खेल्नेछ । स्मरणीय छ मेरिलेबोन क्रिकेट क्लव अन्तर्राष्ट्रिय क्रिकेटको नियम बनाउने पुरानो क्लव हो र लर्डस मैदान संसारकै महत्वपूर्ण क्रिकेट मैदानमा गनिन्छ ।

यो खेल जुलाइ २९ मा हुनेछ र फाइनलसहित सबै खेल सोही दिन हुनेछन् । नेपालले २०१४ मा टि–२० इन्टरनेशनलको मान्यता पाएको थियो र अहिले वन डे इन्टरनेशनल मान्यता पाउने कान्छो टिम बनेको छ । क्रिकेट विश्वकप छनोटको प्रभावशाली प्रदर्शनले नेपालले वन डे मान्यता पाएको हो । 

नेपालले यसअघि लर्डसमा एउटा खेल खेलेको छ जहाँ नेपालले मेरिलेबोन क्रिकेट क्लवलाई ४१ रनले पराजित गरेको थियो । नेपालका कप्तान पारस खड्काले नेपालले क्रिकेटको घर (लर्डस)मा पुगेर खेल्न पाउनु खुसीको कुरा भएको बताए । ‘लर्डसमा खेल्नु सधैं विशेष हुने गर्छ’ उनले भने ।
