रोनाल्डोलाई पूर्व क्लव म्यानचेष्टर यूनाइटेडको अफर, जालान् त उनी ?

एजेन्सी। पोर्चुगिज कप्तान तथा स्पेनिस जायन्ट्स रियल मड्रिडका स्ट्राइकर क्रिष्टियानो रोनाल्डोलाई पुनः क्लवमा भित्र्याउन उनको पूर्व क्लव म्यानचेष्टर युनाइटेडले चासो देखाएको छ । स्पेनिस लिग खेलिरहेका रोनाल्डोलाई म्यान यूले उनले प्रिमियर लिगमा आवद्ध हुन चाहे आफूले अनुबन्ध गर्ने बताएको हो । 

स्पेनिस फुटबल पत्रिका डाएरियो गोलका अनुसार रोनाल्डोसँग यतिबेला रियल मड्रिडका प्रमुख फ्लोरिन्टिनो पेरेजको सम्बन्ध राम्रो छैन । पेरेजले ३३ वर्षिय रोनाल्डोको मड्रिडमै बस्न चाहने आग्रहलाई अस्वीकार गरेका थिए । रोनाल्डोले क्लवलाई उनको समयावधि थप गर्न आग्रह गरेका थिए । तर यस सिजन सुरुवातदेखि उत्कृष्ट प्रदर्शन गर्न नसकेका रोनाल्डोप्रति असन्तुष्ट मड्रिडका प्रमुख पेरेजले रोनाल्डोकोे नयाँ सम्झौतामा हस्ताक्षर नगरेको बताइएको छ । 

यद्यपि सिजनको मध्य भागमा आईपुग्दा रोनाल्डोले आफ्नो खेललाई फर्ममा ल्याएका छन् । उनी च्याम्पियन्स लिगमा सर्वाधिक गोलकर्ताको शीर्ष स्थानमा छन् भने ला लिगामा दोस्रो स्थानमा छन् । खेल लयमा फर्किएपनि रोनाल्डोको माग पूरा नभएपछि सोही विवादका बीच म्यान यूले रोनाल्डोलाई भित्र्याउने कसरत सुरु गरेको हो । म्यान यूले रोनाल्डो आफ्नो क्लवमा अनुबन्ध हुन चाहे उनलाई किर्तिमानी मूल्यमा भित्र्याउने र उनको वार्षिक पारिश्रमीक ३० मिलियन युरो हुने बताएको छ । रोनाल्डोले भने यस विषयमा कुनै प्रतिक्रिया जनाएका छैनन् ।
