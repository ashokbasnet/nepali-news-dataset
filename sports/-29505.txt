लज्जास्पद हारपछि म्याराडोनाको समर्थन सन्देश

एजेन्सी ।  अन्तर्राष्ट्रिय मैत्रीपुर्ण फुटबल खेलमा स्पेनसँग लज्जास्पद हार व्यहोरेपछि यतिबेला अर्जेन्टिनाको चौतर्फी आलोचना सुरु भएको छ । मंगलबार सम्पन्न खेलमा स्पेनले लियोनल मेस्सीको राष्ट्र अर्जेन्टिनालाई ६–१ ले पराजित गरेको थियो । खेलमा मेस्सीलाई चोटका कारण आराम दिईएको थियो ।  सन् २०१४ विश्वकपको उपविजेता वनेको अर्जेन्टिनालाई जुन महिनामा रुसमा हुने विश्वकपको दाबेदार मानिएको थियो ।

तर ६–१ ले पराजित भएपछि अर्जेन्टिना कमजोर रहेको र उसले विश्वकप जित्न नसक्ने बताउन थालिएको छ । तर हारकाबीच पनि अर्जेन्टिनी पुर्व विश्वकप विजेता डिएगो म्याराडोनाले आफ्ना खेलाडीको पक्षमा सन्देश पठाएका छन् । उनले खेलाडीको आत्मबल बढाउन र समर्थकलाई निराश नहुन आग्रह गरेका छन् । उनले इन्टाग्राममा सन्देश लेख्दै भने “यस समयमा हामीले आफ्नो खेल सुधार्नु पर्छ । अघि बढ अर्जेन्टिना, सँधै झै ।”

अर्जेन्टिनाविरुद्ध स्पेनका इस्कोले ह्याट्रिक पुरा गर्दा, डिएगो कोष्टा, थियागो अल्कान्टरा, र इयागोले एक÷एक गोल गरेका थिए । अर्जेन्टिनाका लागि निकोलास ओटेमान्डीले एक सान्त्वना गोल फर्काएका थिए । त्यसअघि सोमबारमात्र अर्का स्टार क्रिष्टियानो रोनाल्डोको टोली पोर्चुगल विश्वकपबाट बाहिरिएको टोली नेदरल्याण्ड्ससँग ३–० ले पराजित भएको थियो ।
