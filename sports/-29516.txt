शिखर धवन होइन यी सुपरस्टार बने सनराइजर्स हैदराबादका नयाँ कप्तान

सनराइजर्स हैदराबादले आइपिएलको आगामी सिजनको लागि नयाँ कप्तान नियुक्त गरेको छ । यसअघिका कप्तान डेभिड वार्नर प्रतिबन्धमा परेपछि सनराइजर्सले न्यूजिल्याण्डका कप्तान केन विलियम्सनलाई कप्तान नियुक्त गरेको हो । यसअघि वार्नरपछि शिखर धवनलाई कप्तानको दावेदार मानिएपनि अन्ततः विलियमसन कप्तान बनेका हुन् । 



विलियमसन हाल न्यूजिल्याण्डका कप्तानसमेत रहेकोले उनलाई अनुभवी मान्दै सनराइजर्सको कप्तानी दिइएको हो । विलियम्सन सनराइजर्सका छैटौं कप्तान हुन् । विलियम्सनलाई कप्तान बनाउँदा आफूहरुलाई खुसी लागेको सनराइजर्सको व्यवस्थापनले जनाएको छ । विलियम्सनले २०१५ मा आइपिएल डेब्यू गरेका हुन् । उनले अहिलेसम्म १५ खेल खेलेका छन् । 



आइपिएलमा यस वर्ष सबै कप्तान भारतीय हुने अपेक्षा गरिएको थियो । आइपिएलका ८ कप्तानमध्ये ६ पहिल्यै भारतीय रहेको र बाँकी दुई कप्तान प्रतिबन्धमा पर्ने अवस्था आएपछि सबै कप्तान भारतीय हुने अनुमान थियो । स्टिभ स्मिथ प्रतिबन्धमा परेपछि राजस्थान रोयल्सले भारतीय खेलाडी अजिंक्या राहाणेलाई कप्तान बनाएको थियो । तर, सनराइजर्सले भने अनुमान विपरित विदेशी खेलाडीलाई नै कप्तान बनाएको छ । आजसम्म आइपिएलको कुनै पनि सिजनमा सबै कप्तान भारतीय भएका छैनन् ।
