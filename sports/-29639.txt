खेल इतिहासका सबैभन्दा ठूला ६ ‘चीटर’, जसले खेललाई नै बदनाम गरे 

एजेन्सी। हालै अस्ट्रेलियाका क्रिकेटर स्टिभ स्मिथ, भेभिड वार्नर र केमरन बेनक्राफ्ट मैदानमा बल टेम्परिङ गर्दै गर्दा रंगेहात पक्राउ परे । लगत्तै यी तीनै जना क्रिकेटरलाई प्रतिबन्ध लगाइसकिएको छ । खेल जगतमा यो ‘चीटिङ’को पहिलो घटना भने होइन । यसअघि पनि यस्ता बेइमानीहरु पटक पटक भएका छन् । 



क्रिकेटः चापेल दाजुभाइको ‘अण्डरआर्म’ बल 
फेब्रुअरी १९८१ मा बेसन एण्ड हेजेस वल्र्ड सिरिजको तेस्रो वन डे न्यूजिल्याण्ड र अस्ट्रेलियाबीच भएको थियो । अन्तिम ओभरमा न्यूजिल्याण्डको लागि ७ रन चाहिएको थियो । न्यूजिल्याण्डसँग अन्तिम बलमा छक्का प्रहार गर्दै खेल बराबरी गर्ने मौका थियो । तर, अन्तिम बलमा अस्ट्रेलियाका कप्तान ग्रेग चापेलले यस्तो काम गरे कि उनी यो खेलमा सदाका लागि सबैभन्दा ठूला भिलेन बनेर रहे । 
अन्तिम ओभरमा कप्तान चापेलका भाइ ट्रेवर चापेलले बलिङ गर्दै थिए । कप्तान ग्रेगले अन्तिम बल फाल्न लागेका ट्रेबरलाई बल गुडाएर फाल्न भने । ट्रेवरले यस्तै गरे । जमिनमा गुडिरहेको बलमा छक्का प्रहार गर्न सकिँदैनथ्यो । यही विवादास्पद बलका कारण अस्ट्रेलियाले यो खेल ६ रनले जित्यो । आजसम्म पनि यसलाई क्रिकेट इतिहासको सबैभन्दा ठूलो बेइमानी मानिन्छ । 



फुटबलः म्यारोडोनाको भगवानको हात 
१९८६ मा भएको फुटबलको विश्वकपमा अर्जेन्टिनाले इङल्याण्डलाई २–१ ले हराएको थियो । यो खेलमा अर्जेन्टिनाका डिएगो म्यारोडोनाले २ गोल गरेका थिए । तर यो खेललाई उनको बेइमानीको लागि पनि चिनिन्छ । खेलमा म्यारोडोनाले गरेको पहिलो गोललाई फुटबल फ्यानले अझै भुल्न सकेका छैनन् । उनले यो गोल टाउकोले नभइ हातले गरेका थिए । रोचक त के भने यो गोलमा हातको प्रयोग भएको अम्पायरले देखेनन् र यसलाई गोल दिइयो । पछि म्यारोडोनाले यो गोलको विषयमा ‘थोरै भगवानको हात रहेको’ टिप्पणी गरेका थिए । यो घटनाको २२ वर्षपछि २००८ मा म्यारोडोनाले यो बेइमानीको लागि माफी मागेका थिए । 



म्याराथनः आधा रेस दौडेर च्याम्पियन
१९८० मा एक गुमनाम एथलेट रोसी रुइजले बोस्टन म्याराथन जितेर रातारात स्टार भइन् । तर, पछि थाहा भयो रोसीले त्यो रेस बेइमानी गरेर जितेकी थिइन् । म्याच अफिसियलका अनुसार रोसी फिनिश लाइनभन्दा १ मिल पहिले मात्र रेसमा घुसेकी थिइन् । अन्तिम समयमा रेसमा घुसेर रेस पूरा गर्दै विजेता बनेकी उनको बेइमानी पत्ता लागेपछि रेसबाट उनलाई अयोग्य घोषित गर्दै दोस्रो भएकी ज्याकलिन गेराउलाई विजेता घोषित गरिएको थियो । 



साइक्लिङः बेइमानीका ७ उपाधि
संसारका सबैभन्दा चर्चित साइक्लिस्ट लन्स आर्मस्ट्रङले संसारलाई चकित पार्दै आफूले खेलमा बेइमानी गरेको आफैं खुलासा गरेका थिए । उनले आफ्नो करिअरमा ७ पटक ‘टूर दी फ्रान्स’को उपाधि जितेका थिए । यी सबै बेइमानी गरेर जितेको उनी आफैंले खुलासा गरे । यसपछि २०१२ मा उनलाई प्रतियोगितात्मक साइक्लिङमा भाग लिन आजीवन प्रतिबन्ध लगाइयो । 



स्केटिङः प्रतिस्पर्धीमाथि आक्रमण
फिगर स्केटिङकी खेलाडी टोन्या हार्डिङमाथि १९९४ मा आजीवन प्रतिबन्ध लगाइएको थियो । हार्डिङका पूर्वपतिले उनकी प्रतिस्पर्धी न्यान्सी केरीगनमाथि आक्रमण गरेपछि हार्डिङमाथि प्रतिबन्ध लगाइएको थियो ।



स्प्रिन्ट (छोटो दूरीको दौड): ड्रग्स लिएर जितेका ५ मेडल
ओलम्पिक इतिहासकी सबैभन्दा चर्चित धाविका अमेरिकाकी मेरियन जोन्सले २००७ मा आफ्नो बेइमानी स्वीकार गरेकी थिइन् । उनले सेप्टेम्बर २०० देखि जुलाइ २००१ सम्म प्रतिबन्धित ड्रग्स सेवन गरेको स्वीकार गरेकी हुन् । त्यसपछि उनले सिड्नी ओलम्पिकमा जितेका ५ मेडल फिर्ता लिइएको छ र उनको नाम रेकर्डबाट हटाइएको छ । यस विषयमा उनले अदालतबाहिर रुँदै माफी पनि मागेकी थिइन् ।
