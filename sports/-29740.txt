घाइते मेस्सी सेभिल्ला विरुद्धको खेलमा अटाए 

बार्सिलोना / एजेन्सी ।
स्पेनिस ला लिगा फुटबलमा आज बार्सिलोना र सेभिल्लाबीच प्रतिस्पर्धा हुँदैछ । खेल आज राति नेपाली समय अनुसार साढे १२ बजे सेभिल्लाको घरेलु मैदान रामोन सान्सेज पिजुवानमा हुनेछ । आजको महत्वपूर्ण खेलमा घाईते भएका स्टार लियोनल मेस्सी बार्साको टोलीमा अटाएका छन् । यसअघि ह्यामस्ट्रिङका सिकार बनेका मेस्सीले गत मंगलबार अन्तर्राष्ट्रिय मैत्रीपूर्ण खेलमा अर्जेन्टिनाको टोलीबाट खेलेका थिएनन् । 

बिहिबार सेभिल्ला विरुद्धको खेलको प्रशिक्षणमा समावेश भएपनि घाईते मेस्सीलाई टोलीमा अटाउने नअटाउने बारे प्रशिक्षक अरनेस्टो भारभेर्डेेले उनी टोलीमा हुने नहुने दुवै संभावना रहेको बताएका थिए । तर अन्तत मेस्सी सेभिल्लाविरुद्धको टोलीमा अटाएका छन् । यद्यपी उनी खेल्ने नखेल्नेबारे केहि बताईएको छैन् । मेस्सी यस सिजन ला लिगाको सर्वाधिक गोलकर्ता सूचिको शिर्ष स्थानमा छन् । उनले २५ गोल गरेका छन् । दोस्रो स्थानको रोनाल्डो २२ गोल सहित उनलाई पछ्याई रहेका छन् । आजको खेलमा लुईस स्वारेज, इनियष्टा, कोन्टिन्हो मैदान उत्रदा भरपर्दा मिडफिल्डर सर्जियो बुस्केट्स घाईते भएका कारण मैदानमा देखिने छैनन् । 

ला लिगामा बार्सा अहिलेसम्म कुनै खेलमा हारेको छैन् । ७५ अंक सहित शिर्ष स्थानमा रहेको बार्साले २९ खेल खेलिसक्दा २३ खेलमा विजयी भएको छ ६ खेलमा बराबरी खेलेको छ । बार्सा ६४ अंक सहित दोस्रो स्थानको एथ्लेटिको मड्रिडभन्दा ११ अंकले अघि छ । ६० अंक भएको चिर प्रतिद्धन्द्धि रियल मड्रिड बार्साभन्दा १५ अंकले पछि छ । ला लिगा उपाधि होडमा बार्सा निकै शशक्त देखिएको छ ।
