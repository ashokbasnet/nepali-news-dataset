धनगढी प्रिमियर लिगः काठमाडौंलाई १४६ को लक्ष्य, शहाब आलमको ह्याट्रिक 

काठमाडौं। धनगढी प्रिमियर लिगको पहिलो खेलमा टिम धनगढी चौराहाले काठमाडौं गोल्डेन्सलाई १४६ रनको लक्ष्य दिएको छ । टस हारेर पहिले ब्याटिङ गरेको धनगढीले सुरुवात बलियो गरे पनि फिनिसिङ राम्रो गर्न नसक्दा ठूलो लक्ष्य दिन सकेन । 

५ ओभरमै सुनिल धमलाको आक्रामक ब्याटिङको मद्दतमा ५५ रन जोडेको धनगढीले ५५ रनको स्कोरमा पहिलो विकेट गुमाएको थियो । पहिलो विकेटको रुपमा पुनित मिश्रा ९ रनमा आउट भएपछि आएका शंकर रानाले धमलासँग मिलेर टिमको स्कोर १२६ रन पुर्याए । धमला र रानाले दोस्रो विकेटका लागि ७१ रनको साझेदारी गरेका थिए । 

यसपछि भने धनगढी लयमा रहन नसक्दा लगातार विकेट गुमाउँदै गयो । इनिङको अन्त्यतिर काठमाडौं गोल्डेन्सका शहाब आलमले ह्याट्रिक गरे । उनले अठारौं ओभरको तेस्रो, चौथो र पाँचौं बलमा लगातार विकेट लिँदै ह्याट्रिक गरेका हुन् । 

ओभरको तेस्रो बलमा सुनिल धमलालाई विकेटकिपर जयकिशन कोल्सावालाको हातबाट स्टम्पिङ आउट गराएका आलमले चौथो बलमा सोमपाल कामीलाई कप्तान ज्ञानेन्द्र मल्लको हातबाट क्याच आउट गराए । लगत्तै पाँचौं बलमा उनले सोनु तामाङलाई पनि मल्लकै हातबाट क्याच आउट गराए । धनगढीका लागि सुनिल धमलाले सर्वाधिक ६८ रन बनाए । उनले ८ चौका र २ छक्का प्रहार गरे । शंकर रानाले ३६ रन बनाए । राजु रिजाल ११ रनमा नटआउट रहे ।
