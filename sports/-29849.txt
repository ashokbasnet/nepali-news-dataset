आइपिएलमा वार्नरको ठाउँ लिनेछन् यी स्टार खेलाडीले, कति पाए मूल्य ?

एजेन्सी। आइपिएलको ११ औं सिजनको लागि सनराइजर्स हैदराबादले नयाँ विष्फोटक ब्याट्सम्यान भित्र्याएको छ । बल टेम्परिङको आरोपमा कप्तान तथा विष्फोटक ओपनर डेभिड वार्नरमाथि प्रतिबन्ध लागेपछि हैदराबादले इङल्याण्डका ओपनिङ ब्याट्सम्यान एलेक्स हल्सलाई टिममा ल्याएको हो । 



हल्सले इङल्याण्डको लागि ५२ टि–२० इन्टरनेशनल खेलेका छन् । जसमा उनले ३१ दशमलव ६५ को औसतमा १४५६ रन बनाएका छन् । उनी टि–२० इन्टरनेशनलमा शतक लगाउने इङल्याण्डका एकमात्र ब्याट्सम्यान हुन् । उनले मार्च २०१४ मा श्रीलंकाविरुद्ध ६० बलमा शतक प्रहार गरेका थिए । 

हल्सलाई सनराइजर्स हैदराबादले उनको बेस मूल्य १ करोडमा किनेको हो । हल्सले यसको जानकारी ट्वीटरमार्फत दिएका हुन् । यसअघि हल्स आइपिएलमा मुम्बइ इण्डियन्सका लागि खेलिसकेका छन् । हल्स आइसीसी टि–२० बरियताको टप १० मा रहेका एक्ला इङलिश क्रिकेटर हुन् ।
