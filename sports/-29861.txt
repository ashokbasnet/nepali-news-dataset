मेस्सीको गोलले बार्सिलोना हारबाट जोगियो, अपराजित यात्रा कायमै 

बार्सिलोना / एजेन्सी

खेल सकिन एक मिनेट बाँकी रहँदा स्टार लियोनल मेस्सीले गोल गरेपछि स्पेनिस ला लिगा फुटबलमा बार्सिलोना हारबाट जोगिएको छ । शनिबार राति भएको खेलमा सेभिल्लासँग २–१ ले पछि परेको अवस्थामा मेस्सीले खेलको अन्तिम ८९ औ मिनेटमा गोलगर्दै बार्सालाई हारबाट जोगाएका हुन् । खेल हार्ने अवस्थामा २–२ को बराबरी खेलेपछि बार्साले आफ्नो अपराजित यात्रा कायमै राखेको छ । बराबरी खेलेको बार्सा लिगमा ७६ अंक सहित शिर्ष स्थानमै कायम छ । बार्साले ३० खेल खेलिसक्दा २३ खेलमा जित हात पारेको छ । ७ खेल बराबरी खेल्दा कुनै खेलमा हारेको छैन । उत्कृष्ट प्रदर्शनकाबीच बार्सिलोना उपाधि होडमा बलियो देखिएको छ । 

प्रतिस्पर्धात्मक खेल

शनिबार राति बार्सा र सेभिल्लाबीचको खेल निकैनै प्रतिस्पर्धात्मक रह्यो । दुवै टोलीले आक्रमक खेलेका थिए । यद्यपी सेभिल्लाले सुरुमै खेलमा २–० को अग्रता लिएको थियो । सेभिल्लाले खेलको ३६ औ मिनेटमा फ्रान्को भास्कसको गोलबाट सुरुवाती अग्रता लिएको थियो । भास्कसले जाक्विन कोरियाको पासमा आकर्षक गोल गरेका थिए । त्यसपछि खेलको ५० औ मिनेटमा पुनः सेभिल्लो दोस्रो गोल थप्यो । सर्जियो इस्कुडिरोले हानेको बल बार्साका डिफेन्डर जिरार्ड पिकेले विफल बनाएका थिए । 

तर डिफ्लेक्ट भएको बललाई लुइस मुरियलले गोलमा परिणत गरिदिएका थिए । त्यसपछि खेलमा निकैनै रोचक भएको थियो । खेलको ८८ औ मिनेटमा बार्साका लुइस स्वारेजले एक गोल फर्काए । उनले कर्णर बलमा गोल गरेका थिए । त्यसपछि सेभिल्लो खेल २–१ ले जित्ने अनुमान गरिएको थियो । तर स्टार मेस्सी बार्साका लागि नायक बन्न पुगे । उनले खेल सकिन मात्र एक मिनेट बाँकी रहँदा बार्साकालागि बराबरी गोल फर्काए । उनले फिलिपे कोन्टिन्होको पासमा देब्रे खुट्टाले दाइने कर्णर च्याप्दै गोल गरेका थिए ।

खेल अवधिभर दुवै टोलीले गोलका दर्जनौ अवसर पाएका थिए । बार्सिलोनाले २० पटक गोलको प्रयासगर्दा ९ पटक बल पोष्टको दिशामा गएको थियो । यस्तै सेभिल्लाले २१ पटक गोलको प्रयासगर्दा ६ पटक बल पोष्टमा गएको थियो ।
