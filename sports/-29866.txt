धनगढी प्रिमियर लिगः सिवाइसी अत्तरियाको विशाल जीत

म्यान अफ द म्याच घोषित अत्तरियाका लागि सर्वाधिक विकेट लिने कमल सिंह ऐरी
                                
                                        
                        काठमाडौं। धनगढी प्रिमियर लिगको दोस्रो खेलमा सिवाइसी अत्तरियाले ठूलो अन्तरमा जीत हात पारेको छ । झिनो लक्ष्य पच्छ्याएको अत्तरियाले ९ विकेटको विशाल जीत निकालेको हो । रुपन्देही च्यालेन्जर्स ६१ रनमै अलआउट भएपछि अत्तरियाले ६२ रनको लक्ष्य पाएको थियो । 

जवाफी ब्याटिङमा उत्रिएको अत्तरियाले गौरव चित्काराको आक्रामक ब्याटिङको मद्दतमा ७ ओभर ३ बलमै लक्ष्य भेट्टाएको हो । ७५ बल बाँकी छँदै लक्ष्य भेट्टाउन चित्काराले १३ बलमै ३० रनको आक्रामक पारी खेले । कप्तान सुवास खकुरेलले १९ र प्रेम तामाङले नटआउट १४ रन बनाए । कप्तान खकुरेलको एकमात्र विकेट जितेन्द्र मुखियाले लिएका थिए ।

पहिलो इनिङमा रुपन्देहीका ब्याट्सम्यान चल्न नसक्दा खेलमा अत्तरिया सुरुमै हावी भएको थियो । रुपन्देहीका लागि छैटौं क्रममा आएका ओमानका खेलाडी सुफ्याँ महमुद २० रनमा नटआउट रहँदा अन्य कुनै पनि ब्याट्सम्यानले दोहोरो अंकमा रन बनाउन सकेनन् । 

अत्तरियाका लागि कमल सिंह ऐरीले सर्वाधिक ४ विकेट लिए । शुभंकर उराउले ३ विकेट लिँदा दिपेन्द्र सिंह ऐरी, विपिन चन्द्रा र कृष्ण कार्कीले १–१ विकेट लिए ।
