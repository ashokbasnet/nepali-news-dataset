एसिसि इमर्जिङ कप :नेपालले पाकिस्तानलाई दियो १ सय ८१ रनको लक्ष्य 

काठमाण्डौँ। एसिसि इमर्जिङ नेसन्स कप क्रिकेटअन्तर्गत नेपालले आफ्नो पहिलो खेलमा पाकिस्तानसामू १ सय ८१ रनको लक्ष्य प्रस्तुत गरेको छ ।

बंगलादेशमा टस हारेर पहिले व्याटिङको निम्तो पाएको नेपालले निर्धारित ५० ओभरमा ९ विकेट गुमाएर १ सय ८० रन बनाएको हो ।

नेपालका लागि सुनिल धमलाले सर्वाधिक ४३ रनको योगदान गरे भने सरद भेषवाकरले ३८ रन बनाए । बिनोद भण्डारीले २४ रनको स्कोर बनाउँदा कप्तान ज्ञानेन्द्र मल्ल भने २ रनमै पेभिलियन फर्किए ।

बलिङतर्फ पाकिस्तान अन्डर २३ का घुलाम मुदासरले सर्वाधिक ५ विकेट लिए । त्यस्तै ओसामा मिरले २ तथा बिलाल आसिफ र जफर गोहरले समान एकएक विकेट लिए ।


वरिष्ठ खेलाडीलाई आराम दिएका कारण यस पटक तीन नयाँ खेलाडी आशिफ शेख, दिलीप नाथ र दीपेश श्रेष्ठले पहिलो पटक खेल्न लागेका हुन् ।
