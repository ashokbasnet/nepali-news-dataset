इमर्जिङ एसिया कप : नेपाल सामु हङकङको दुई सय १५ रनको लक्ष्य प्रस्तुत

काठमाण्डौँ । इमर्जिङ टिम्स एसिया कप क्रिकेट प्रतियोगिताको जारी खेलमा हङकङकले नेपाल सामु २१५ रनको लक्ष्य दिएको छ । 
आफ्नो अन्तिम खेल खेलिरहेको नेपालले टस जितेर हङकङलाई पहिले ब्याटिङको निम्तो दिएको हो । टस हारेर ब्याटिङमा उत्रिएको हङकङले सबै विकेट गुमाउँदै सबै ओभरमा २१४ रन बनाउन सफल भएको हो । 
कप्तान ज्ञानेन्द्र मल्लले २१औँ ओभरको अन्तिम बलमा पहिलो विकेट लिँदै अंशुबम रथलाई आउट बनाएका हुन्। त्यस्तै हङकङको लागि दोस्रो विकेट पनि ज्ञानेन्द्रले नै लिएका हुन् । त्यस्तै सन्दिप लामिछाने, भुवन कार्की, सुशान भारी, अविनाश कर्णले विकेट झारेका हुन् । 
बंगलादेशमा जारी खेलमा दुवै टिम आज प्रतिष्ठाका लागि मात्रै खेलिरहेको हो । नेपाल पहिलो खेलमा पाकिस्तानको २३ वर्षमुनिको टोलीसँग ६ विकेटले हारेको थियो भने बंगलादेशसँग ८३ रनले पराजित भएको थियो । यस्तै हङकङले बंगलादेशसँग ८ विकेट र पाकिस्तानसँग २८४ रनले हार व्यहोरेको थियो । दुबै टोली प्रतियोगिताबाट बाहिरिसकेका छन्। एक दिवसीय खेलमा नेपाल र हङकङको यो दशौं भेट हो । यसअघिका ९ खेलमा नेपालले ५ खेल जितेको छ भने चार खेलमा पराजित भएको थियो । एसियाली क्रिकेट परिषद एसिसीको आयोजनामा भइरहेको प्रतियोगितामा चार एसोसिएट राष्ट्र नेपालसँगै अफगानिस्तान, मलेसिया र हङकङ तथा टेष्ट मान्यताप्राप्त राष्ट्र पाकिस्तान, भारत, बंगलादेश र श्रीलंकाका २३ वर्षमुनिका खेलाडीको सहभागिता छ ।
