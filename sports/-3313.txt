हङकङलाई ७ विकेटले हराउँदै नेपाल बिजयी

काठमाण्डौँ । इमर्जिङ टिम्स एसिया कप क्रिकेट प्रतियोगिताको आज हङकङसँग भएको खेलमा नेपाल ७ विकेटले बिजयी भएको छ । 

टस हारेर ब्याटिङ गरेको हङकङकले सबै विकेटको क्षतिमा दुई सय १५ रनको चुनौती प्रस्तुत गरेको थियो । उक्त लक्ष्यलाई नेपालले ४४ ओभर दुई बलमा तीन विकेट गुमाउँदै भेटाएको हो । 

आजको खेल दुवै टिमका लागि प्रतिष्ठाका लागि मात्रै भएको थियो । नेपाल पहिलो खेलमा पाकिस्तानको २३ वर्षमुनिको टोलीसँग ६ विकेटले हारेको थियो भने बंगलादेशसँग ८३ रनले पराजित भएको थियो । यस्तै हङकङले बंगलादेशसँग ८ विकेट र पाकिस्तानसँग २८४ रनले हार व्यहोरेको थियो । दुबै टोली प्रतियोगिताबाट बाहिरिसकेका छन्। एक दिवसीय खेलमा नेपाल र हङकङको यो दशौं भेट हो ।

यसअघिका ९ खेलमा नेपालले ५ खेल जितेको छ भने चार खेलमा पराजित भएको थियो । एसियाली क्रिकेट परिषद एसिसीको आयोजनामा भइरहेको प्रतियोगितामा चार एसोसिएट राष्ट्र नेपालसँगै अफगानिस्तान, मलेसिया र हङकङ तथा टेष्ट मान्यताप्राप्त राष्ट्र पाकिस्तान, भारत, बंगलादेश र श्रीलंकाका २३ वर्षमुनिका खेलाडीको सहभागिता छ ।
