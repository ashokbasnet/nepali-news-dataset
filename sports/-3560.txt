क्रिस्टल प्यालेससँग पराजित हुँदा चेल्सीको अग्रता सातमा झर्यो

काठमाण्डौँ। इंगलिस प्रिमियर लिगको शिर्षस्थानमा रहेको चेल्सी क्रिस्टल प्यालेससँग पराजित भएको छ । गएराति सम्पन्न खेलमा अंकतालिकाको १६ औँ स्थानमा रहेको क्रिस्टल प्यालेसले चेल्सीलाई २-१ गोलले पराजित गरेको हो ।


हिजोको खेलमा पराजित हुनुपूर्व एन्टोनीयो कोन्टेको प्रशिक्षणमा रहेको चेल्सी स्ट्यामफोर्ड ब्रिजमा भएका पछिल्ला १० लिग खेलमा जित निकालेको थियो ।

खेलको ५ मिनेटमै लुइस फ्याब्रिगासले गोल गर्दै चेल्सीको लागि सुरुवाती अग्रता दिलाएका थिए । तर त्यसको चार मिनेट बित्न नपाउँदै क्रिस्टिल प्यालेसका जाहाल बराबरि गोल फर्काए ।

खेलको ११ औँ मिनेटमा बेन्टेकिले गोल गरेपछि खेलमा क्रिस्टल प्यालेसले २-१ को अग्रता लिएको थियो । त्यसपछि दोस्रो हाफमा पनि कुनै पनि टोलीबाट थप गोल हुन नसकेपछि क्रिस्टल प्यालेसले २-१ को जित सुनिश्चित गर्यो ।


क्रिस्टल प्यालेससँग आफ्नै घरेलु मैदानमा पराजित भएपछि लिगलिडर चेल्सीको दोस्रो स्थानको टोटनहामसँगको अंकदुरी ७ मा झरेको छ । २९ खेल खेलको चेल्सीको ६९ अंक छ भन समा खेल खेलेकोे टोटनहामको ६२ अंक छ ।  

राति नै भएका अन्य खेलमा दोस्रो स्थानको टोटनहामले बर्नलीलाई २-० ले हराउँदा हल सिटीले वेष्ट हामलाई २-१ तथा वाट्फोर्डले सन्डरल्याण्डलाई १-० ले पराजित गर्यो । त्यस्तै साउथह्याम्पटन र बोर्नमाउथले गोलरहित बराबरि खेले।
