  एउटै म्याराथुनमा चारवटा विश्वकीर्तिमान 

काठमाण्डौँ । केन्याकी धाविका जोयसिलाइन जेपकोस्गीले एउटै दौडमा चारवटा विश्वकीर्तिमान कायम गरेकी छिन् । उनले प्राग हाफ म्याराथुनमा यो रेकर्ड बनाएकी हुन् ।

२३ बर्षिया जेपकोस्गीले आफ्नो पाँचौ हाफ म्याराथुन एक घण्टा चार मिनेट ५२ सेकेण्डमा पुरा गरेर विश्वकीर्तिमान बनाएकी हुन् । उनले यसअघि पेरेस जेपचिरचिरले एक घण्टा पाँच मिनेट ६ सेकेण्डमा बनाएको कीर्तिमान भंग गर्न सफल भएकी हुन् ।

त्यस्तै उनले हाफ म्याराथुनअन्तर्गत १० किलोमिटर, १५ किलोमिटर र २० किलोमिटरमा पनि विश्वकीर्तिमान बनाउन सफल भएकी छिन् । उनले १० किलोमिटरको दुरी ३० मिनेट ५ सेकण्ड, १५ किलोमिटरको दुरी ४५ मिनेट ३७ सेकेण्ड र २० किलोमिटरको दुरी १ घण्टा १ मिनेट २५ सेकेण्डमा पुरा गरेकी हुन् ।

विश्वकीर्तिमान बनाएकी उनले दौडमा आफ्नो समय छोट्याउन चाहेको भएपनि विश्वकीर्तिमान नै कायम गर्दा अचम्मित भएको बताइन ।
