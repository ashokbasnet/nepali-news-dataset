स्पेनिस ला लिगा: मेस्सी बिनानै बार्सिलोनाको फराकिलो जित

एजेन्सी । मेस्सी बिनानै मैदानमा उत्रिएको बार्सिलोनाले स्पेनिस ला लिगामा फराकिलो जित निकालेको छ।

लिग अन्तर्गत आइतबार राति भएको खेलमा ग्रनाडालाई ४–१ ले गराउँदै रियल मड्रिडसँगको अंक दूरी दुई नै कायम गर्यो। मेस्सीमाथि पिफाले लगाएको खेल प्रतिबन्धका कारण मेस्सी यो खेलमा सहभागी भएका थिएनन्।

४४ औं मिनेटमा लुइस स्वारेजले गोल गर्दै बार्सिलोनालाई पहिलो हाफमा १–० को अग्रता दिलाए। दोस्रो हाफको सुरुमा बोगाले ग्रनाडाका लागि बराबरी गोल फर्काए। ६४ औं मिनेटमा पाको एल्कासेरले गोल गर्दै बार्सिलोनालाई २–१ को अग्रता दिलाए। ८२ औं मिनेटमा हेनरी एग्बो दोहोरो पहेँलो कार्ड खाँदै मैदानबाट बाहिरिएपछि ग्रनाडा १० खेलाडीमा सीमित भयो। त्यसको एक मिनेटपछि इभान रेकिटिकले बार्सिलोनाका लागि अर्को गोल थपे । इन्जुरी समयमा नेइमारले गोल गरेपछि बार्सिलोना ४–१ ले विजयी भयो ।

जितपछि दोस्रो स्थानको बार्सिलोनाको २९ खेलबाट ६६ अंक भएको छ । एक खेल कम खेलेको रियल मड्रिडको ६८ अंक छ।
