मेस्सीसँग आफ्नो तुलना गर्न सक्दिन - हजार्ड

काठमाण्डौँ। चेल्सीका फरवार्ड एडेन हजार्डले बार्सिलोनाका स्टार लियोनल मेस्सीको खुलेर प्रशंसा गरेका छन् ।

बेल्जीयमका हजार्डले पाँच पटकका बालोन डिओर विजेता मेस्सीसँग आफूलाई तुलना गर्न नसक्ने बताएका हुन् । उनले लियोनल मेस्सी फुटबलको वास्तविक खेलाडी भएको बताए । २६ बर्षिय एडेन हजार्डले इंगलिस प्रिमियर लिगमा चेल्सीलाई यो सिजन शिर्षस्थानमा पुर्याउन महत्वपूर्ण भूमिका खेलेका छन् ।

उनले यो सिजन लिगमा ११ गोल गरेका छन् भने पाँच पटक गोलको लागि पास मिलाइदिएका छन् ।

आफ्ना लागि जिनेदिन जिदान र रोनाल्डिन्होपछि मेस्सी नै फुटबलको वास्तविक कलाकार भएको बताएका हजार्डले थपे मेस्सी एकदमै उत्कृष्ट छन् मैले आफूलाई मेस्सीसँग तुलना गर्न सक्दिन । मेरो सम्पूर्ण ध्यान समर्थकलाई खुशी बनाउन र राम्रो प्रदर्शन गर्नुमै रहने गर्छ ।
