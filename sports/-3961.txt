रोनाल्डो बिनानै स्पेनिस ला लिगामा रियल मड्रिडको फराकिलो जित 

एजेन्सी । रियल मड्रिडले स्पेनिस ला लिगा अन्तर्गत लेगानेससँगको खेलमा विजयी यात्रा कायम गरेको छ।

लिग अन्तर्गत बुधबार राति भएको खेलमा रियल मड्रिडले लेगानेसलाई ४–२ ले हराउदै विजय यात्रा काम गरेको हो। रियल मड्रिडका लागि अल्भारो मोराटाले तीन तथा जेम्स रोड्रिग्वेजले एक गोल गरे।

लेगानेसका लागि पिरेस र नेभेसले एक एक गोल गरे।

रियल मड्रिडका लागि १५ औं मिनेटमा राड्रिग्वेजले गोल गर्दै सुरुवाति अग्रता दिलाए । १८ औं मिनेटमा मोराटाले व्यक्तिगत पहिलो तथा २३ औं मिनेटमा व्यक्तिगत दोस्रो गोल गरेपछि रियलले ३–० को अग्रता लियो। त्यसपछि लेगानेसले दुई गोल गर्‍यो। उसका लागि ३२ औं मिनेटमा पिरेस र ३४ औं मिनेटमा नेभेसले गोल गरे। ४८ औं मिनेटमा रियलका मोराटाले गोल गर्दै ह्याट्रिक पूरा गरे।

त्यसपछि खेलमा गोल हुन सकेन र रियल ४–२ ले विजयी भयो। रियल मड्रिड क्रिष्टियानो रोनाल्डो बिनानै मैदानमा उत्रिएको थियो।

जितपछि शीर्ष स्थानको रियलको २९ खेलबाट ७१ तथा दोस्रो स्थानको बार्सिलोनाको ६९ अंक छ। बार्सिलोनाले रियल मड्रिड भन्दा एक खेल बढी खेलेको छ।
