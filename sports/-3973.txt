मेस्सीको दुई गोलले बार्सिलोना विजयी, रियल मड्रिडमाथि दबाब

एजेन्सी । बार्सिलोनाले स्पेनिस ला लिगामा रियल मड्रिडमाथि दबाब कायम गरेको छ।

ला लिगा अन्तर्गत बुधबार राति भएको खेलमा सेभिल्लालाई ३-० ले हराउँदै जित कायम गरेको थियो। सेभिल्लासँगको जितपछि बार्सिलोनाले शीर्ष स्थानको रियल मड्रिडमाथिको दबाब कायम गरेको हो। बार्सिलोनाको जितमा लियोनल मेस्सीले दुई तथा लुइस स्वारेजले एक गोल गरे। बार्सिलोनाले तीनै गोल पहिलो हाफमा नै गरेको हो।

स्वारेजले २५ औं मिनेटमा गोल गर्दै सुरुवाति अग्रता दिलाए। मेस्सीले २८ र ३३ औं मिनेटमा गोल गर्दै पहिलो हाफमा बार्सिलोनालाई ३-० को अग्रता दिलाए। दोस्रो हाफमा दुवै तर्फबाट गोल हुन सकेन।

माचिन पेरेज दोहोरो पहेँलो कार्ड खाँदै मैदानबाट बाहिरिएका थिए। जितपछि शीर्ष स्थानको रियलको २९ खेलबाट ७१ अंक छ। एक खेल बढी खेलको दोस्रो स्थानको बार्सिलोनाको ६९ अंक भएको छ। चौथो स्थानको सेभिल्लाको ३० खेलबाट ५८ अंक छ।
