फुटबलर रोहित चन्द इन्डोनेसियाली क्लबमा अनुबन्ध

काठमाण्डौ । नेपाली फुटबल टोलीका मिडफिल्डर रोहित चन्द इन्डोनेसियाको क्लब पर्सिजा जाकर्तामा आगामी सिजनको लागि अनुबन्धित भएका छन् । 

स्टार चन्दले शुक्रबार क्लबमा एक सिजनको लागि सम्झौतापत्रमा हस्ताक्षर गरेका हुन् । उनको सम्झौता शुक्रबारदेखि २०१८ को जनवरी ७ सम्म रहनेछ । कति रकममा सम्झौता भएको नखुलाइएपनि उनलाई राम्रो पारिश्रमिकमा इन्डोनेसियाको क्लबले भित्र्याएको हो । उनले होम एण्ड अवे खेलमा बराबरी तथा जितको बोनससहितको सम्झौता गरेको बताइएको छ । 

रोहित चन्द गत बर्षमात्र मलेशियाको टिटिम फुटबल क्लबसँग अनबन्धित भएका थिए । तर उनी चोटका कारण खेल्न नसक्ने भएपछि सम्झौता टुङ्ग्याएर फर्किए । एसिएल सर्जरी गरेसँगै एकबर्षपछि पुन चन्दले इन्डोनेसियाको यात्रा तय गरेका हुन् ।

उनले सर्जरीपश्चात केही घरेलु प्रतियोगिता तथा सेख कमल अन्तराष्ट्रिय क्लबकपसँगै एएफसि एसियन कप क्वालिफायरअन्तर्गत फिलिपिन्सविरुद्धको अवे खेल पनि खेलेका थिए । 

रोहित चन्द जाकर्ता क्लबसँग राम्रोसँग परिचित छन् । उनले क्लबमा २०१२ देखि २०१५ सम्म दुई र आधा सिजन बिताएका थिए ।

तस्बिर :गोलनेपाल डट कम
