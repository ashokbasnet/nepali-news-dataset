माइभ्याली गोल्डकपको उपाधीको लागि झापा र आर्मी भिड्दै

काठमाण्डौँ । इलाममा जारी माइभ्याली गोल्डकप फुटबलको फाइनल खेलमा आज झापा ११ र आर्मीबीच प्रतिस्पर्धा हुँदैछ । 

डिफेन्डिङ च्याम्पियन झापा ११ले सेमिफाइनलमा ससस्त्र प्रहरीको एपिएफ क्लबलाई तथा आर्मीले नेपाल पुलिस क्लबलाई हराएर फाइनल यात्रा तय गरेका हुन्।

आर्मीले यो बर्ष दुबही गोल्डकप, सिमरा गोल्डकप र हेटौँडा गोल्डकप जित्दा झापाले काकडभिट्टा गोल्डकपको उपाधी हात पारेको थियो । अहिलेसम्म यी दुई टोली बिच भएको चार भेटमध्ये तीन खेलमा आर्मीले जित निकालेको छ । पोखरामा यसै सिजन सम्पन्न आहा रारा गोल्डकपको क्वार्टरफाइनलमा झापालाई पराजित गर्दै आर्मी अन्तिम चारमा प्रवेश गरेको थियो ।

आर्मीले अधिकांश राष्ट्रिय खेलाडीलाई मैदानमा उतार्नेछ । तर उसका स्ट्राइकर नवयुग श्रेष्ठ भने चोटका कारण मैदानबाहिर नै रहनेछन् । 

माइभ्याली फुटबल क्लब र जिल्ला फुटबल संघ इलामले संयुक्त रुपमा आयोजना गरेको प्रतियोगितामा विजेता हुने टोलीले नगद ४ लाख तथा उपविजेताले २ लाख ५० हजार रुपैयाँ पुरस्कार पाउनेछन्। त्यस्तै प्रतियोगितामा उत्कुष्ट हुने खेलाडीले यमाह मोटरसाइकल प्राप्त गर्नेछन् ।
