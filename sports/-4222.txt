बार्सिलोनाले हार्यो, नेइमारलाई रेड कार्ड

काठमाण्डौँ। स्पेनिस लालिगामा उपाधी होडमा रहेको बार्सिलोनाले अप्रत्यासित हार व्यहोरेको छ । गएराति सम्पन्न खेलमा मालागाले १० खेलाडीमा सिमित बार्सिलोनामाथि २ ० को जित हात पारेको हो ।

मालागाको जितमा सान्द्रो रामिरेज र रोड्रिगुइज मेनेन्डेजले गोल गरे।

बार्सिलोनाका पूर्वस्टार रामिरेजले खेलको ३२ औँ मिनेटमा गोल गर्दै मालागाको लागि सुरुवाती अग्रता दिलाएका थिए । पहिलो हाफमा १-० ले पछि परेको बार्सिलोना खेलको ६५ औँ मिनेटमा स्ट्राइकर नेइमार दोहोरो पहेँलो कार्ड खाँदै बाहिरिएपछि १० खेलाडीमा सिमित हुन पुगेको थियो। 

खेलको ३५ मिनेट १० खेलाडीमा सिमित बनेको बार्सिलोनाले गोल गर्न राम्रो प्रयास गरेपनि सफल हुन सकेन । खेलको अन्तिम मिनेटमा मालागाका रोड्रिगुइजले गोल गर्दा बार्सिलोनाले २-० को हार व्यहोर्न बाध्य भयो। 

हिजोको हारपछि बार्सिलोनाले लिगलिडर रियल मड्रिडसँग अंकदुरी कम गर्ने मौका गुमाएको छ । बार्सिलोना ३१ खेलबाट ६९ अंकसहित लिगको दोस्रो स्थानमा छ भने एक खेल कम खेलेको रियल मड्रिडको ७२ अंक छ ।
