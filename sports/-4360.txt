प्रथम काठमाडौं अन्तर नगरकप फुटबल प्रतियोगिता हुने

काठमाडौं। काठमाडौंमा ‘प्रथम काठमाडौं अन्तर नगरकप नकआउट फुटबल प्रतियोगिता’ आयोजना हुने भएको छ ।

काठमाडौं जिल्ला भित्र रहेका १० वटा नगरपालिकाहरु सहभागी हुने प्रतियोगिता आगामी जेठ १५ गतेदेखि २१ गतेसम्म काठमाडौंको सानो गौचरणस्थित खेल मैदानमा संचालन हुनेछ । जिल्ला भित्रका १० वटै नगरपालिकाको आसपी सम्बन्ध र स्थानीय खेलाडीहरुको मनोबल अभिवृद्धिका लागि प्रतियोगिता आयोजना गर्न लागिएको काठमाडौं जिल्ला समन्वय समितिले जनाएको छ ।

प्रतियोगिताबारे जानकारी दिन सोमबार काठमाडौंमा आयोजित पत्रकार सम्मेलनमा बोल्दै काठमाडौं जिल्ला समन्वय समितिका प्रमुख गोपालकृष्ण अधिकारीले स्थानीय खेलाडी र १० वटै नगरपालिकाको आपसी सम्बन्ध विस्तार गर्ने उद्देश्यका साथ मेला आयोजना गरिएको बताए । काठमाडौं जिल्ला समन्वय समितिले आगामी तीन वर्षमा यो प्रतियोगितालाई ‘काठमाडौं नगरगोल्ड कप’को रुपमा बिस्तार गर्ने योजना पनि बनाएको छ ।

प्रतियोगितामा प्रथम हुनेलाई नगद १ लाख ११ हजार १ सय ११ रुपैयाँ नगदसहिद ट्रफी, मेडल र प्रमाण पत्र प्रदान गरिनेछ । त्यसैगरी दोस्रो हुने टिमले ५१ हजार १ सय ५१ रुपैयाँ र तेस्रो हुने टिमले २५ हजार १ सय ५१ रुपैयाँ नगदसहितको पुरस्कार पाउनेछन । प्रतियोगिताका उत्कृष्ट खेलाडीलाई १० हजार नगद प्रदान गर्ने, उत्कृष्ट गोल किपर, उत्कृष्ट डिफेन्डर, उत्कृष्ट मिडफिल्ड, उत्कृष्ट फरवार्ड र सर्वाधिक गोलकर्ताले पनि जनही ५ हजारले दरले नगदसहितको पुरस्कार पाउनेछन ।

काठमाडौं जिल्ला समन्वय समितिले प्रतियोगितालाई सफल बनाउन सबैलाई आग्रह पनि गरेको छ । प्रतियोगितामा काठमाडौं जिल्ला भित्र रहेका कागेश्वरी मनोहरा नगरपालिका, शंखरापुरा नगरपालिका, गोकर्णेश्वर नगरपालिका, बुढानिलकण्ठ नगरपालिका, टोखा नगरपालिका, तारकेश्वर नगरपालिका, नागार्जुन नगरपालिका, चन्द्रागिरी नगरपालिका, कीर्तिपुर नगरपालिका र दक्षिणकाली नगरपालिका सहभागी हुनेछन ।
