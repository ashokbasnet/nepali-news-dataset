बार्सिलोना र युभेन्टसको लडाइँ आज राति

काठमाण्डौँ। युरोपको सबैभन्दा ठुलो क्लब फुटबल प्रतियोगिता च्याम्पियन्स लिगको खेल क्वार्टरफाइनल चरणमा आइपुगेका छन् । अन्तिम ८ को पहिलो लेगअन्तर्गत आज राति १२:३० बजे बार्सिलोना र युभेन्टस एकअर्काविरुद्ध मैदान उत्रिँदैछ्न् । 

युभेन्टसको घरेलु मैदानमा हुने खेलको लागि बार्सिलोनाका खेलाडीसहितको टोली युभेन्टस पुगिसकेको छ । आज हुने खेलमा युभेन्टसलाई आफ्नो घरेलु मैदानको फाइदा भएपनि बार्सिलोनाका तीन स्ट्राइकर एमएसएनलाई रोक्न सहज भने हुने छैन । यतिबेला मेस्सी स्वारेज र नेइमार उत्कृष्ट लयमा छन् ।

सन् २०१५ को च्याम्पियन्स लिगको फाइनलमा बार्सिलोनासँग ३ १ को पराजय भोगेको युभेन्टसले आजको खेलमा बार्सालाई हराएर बदला लिन आफ्ना उत्कृष्ट अर्जेन्टिनी स्ट्राइकरद्वय गोञ्जालो हिग्विन र पाउलो डायबालाबाट महत्वपूर्ण योगदानको आशा राखेको छ । 

बार्सिलोना आफ्ना प्रभावशाली खेलाडी सर्जियो बस्क्युट्स, मिडफिल्डरद्वय राफिन्हा र आर्डा टुरान तथा डिफेन्डर एलेक्ल भिडालबिना मैदान ओर्लँदैछ । सर्जियो बस्क्युट्स लिगअन्तर्गत फ्रेन्च क्लब पेरिस सेन्ट जर्मनलाई ६ १ ले पराजित गरेको अपत्यारिलो खेलसँगै अघिल्लो एक खेलमा पहेँलो कार्ड खाएका कारण आजको खेलमा निलम्बित छन् । त्यस्तै राफिन्हा, र टुरान र भिडाल भने चोटका कारण मैदानमा उपस्थित हुन सक्नेछैनन् । 

अपत्यारिलो खेलमार्फत अन्तिम आठमा प्रवेश गरेको बार्सिलोना उत्कृष्ट मनोबलका साथ मैदान उत्रिनेछ । उसका स्ट्राइकर लियोनल मेस्सी यो सिजन च्याम्पियन्स लिगमा सर्वाधिक गोलकर्ता हुन् । उनले यो सिजनका लागि ११ गोल गरिसकेका छन् ।
