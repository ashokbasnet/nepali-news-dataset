वर्ष २०७३ का चर्चित ८ खेलाडी 

बर्ष २०७३ मा विभिन्न खेलहरुबाट चर्चामा आउन सफल नेपाली खेलाडीहरुमध्येबाट बर्षभरीको प्रदर्शन र चर्चाको आधारमा डिसिनेपालले उत्कृष्ट ८ खेलाडीलाइ छनौट गरेको छ ।
  
गौरिका सिंह, पौडी
 

गौरिका सिंह बर्ष २०७३ मा सर्वाधिक चर्चामा रहन सफल भइन् । १४ बर्षकी यी किशोरी खेलाडीलाई राष्ट्रिय स्तरमा मात्र नभएर अन्तराष्ट्रिय जगतले पनि विशेष स्थानका साथ चर्चा र चासोको रुपमा संसारभर प्रसार गरेको थियो । यो बिशेष चर्चा पाउनुको पछाडी ब्राजिलमा भएको रियो ओलम्पिकमा नेपालको प्रतिनिधित्व गरेकी उनी प्रतियोगिताकै सबैभन्दा कान्छी उमेरकी खेलाडी थिइन् । त्यसबेला उनको उमेर १३ बर्ष २ सय ५५ दिन मात्र थियो । लन्डनमा बसेर पौडीमा आफ्नो करियर बनाइरहेकी गौरिकालाई भविष्यको एउटा छुट्टै स्टारको रुपमा लिइएको छ । 

सावित्रा भण्डारी, फुटबल
 
सावित्रा भण्डारी नेपाली महिला फुटबलकी उदाउँदो स्टार हुन् । सावित्राको लागि बर्ष २०७३ उत्कृष्ट रह्यो । नेपाली महिला फुटबल टोलीमा आफ्नो अब्बल प्रतिभा प्रदर्शन गर्न सफल सावित्रा उत्कृष्ट फरवार्डको उपाधिबाट समेत सम्मानित भइसकेकी छिन् । यसै बर्ष भारतमा भएको वुमेन्स साफ च्याम्पियनसिपमा समग्र नेपालको प्रदर्शन सन्तोषजनक नभएपनि सावित्रा भने प्रतियोगिताकै सर्वाधिक गोल गर्ने खेलाडी भइन् । उनले प्रतियोगितामा १२ गोल गर्न सफल भइन् । 

 ज्ञानेन्द्र मल्ल, क्रिकेट
 
नेपाली क्रिकेटको नाम लिनेबित्तिकै यतिबेला ज्ञानेन्द्र मल्ल निकै नै विश्वासिला खेलाडीका रुपमा लिइन्छ । नेपाली क्रिकेटको लागि अन्तराष्ट्रिय प्रतियोगिताहरुमा संकटको बेला बिशेष योगदान दिन सक्ने खेलाडीको छवी बनाएका छन् ज्ञानेन्द्र मल्लले । नियमित कप्तान पारस खड्काको अनुपस्थितिमा नेपाली क्रिकेटको कप्तानी सम्हालेका मल्लको नेतृत्वमा नेपालले यो बर्ष दुई ठुला प्रतियोगिता खेल्यो। विश्व क्रिकेटलिग च्याम्पियनशिप कीर्तिपुरमा भएको खेलमा केन्याविरुद्ध कप्तानी गरेका मल्लले बंगलादेशमा भएको एसिसि इमर्जिङ टिम्स कपमा पनि नेतुत्व सम्हाले । 

सन्दिप लामिछाने, क्रिकेट
 
नेपाली क्रिकेटका उदाउँद स्टार हुन् सन्दिप लामिछाने । यसै बर्ष उनी विश्वका उत्कृष्ट ३० युवा क्रिकेटरको सूचीमा समेत पर्न सफल भए । यु १९ विश्वकपको आयरल्याण्डको विरुद्धको खेलमा ह्याट्रीक गरि सनसनि मच्चाएका लामिछानेलाई विदेशी सञ्चार माध्यमले नेपालका सेन वार्नका रुपमा पनि चर्चा गरे । उनलाई अस्ट्रेलियाका पूर्वकप्तान माकल क्लार्कले लामो समय अस्ट्रेलियामा गएर खेल्ने अवसर समेत दिए ।

सुजल श्रेष्ठ, फुटबल

 
सुजल श्रेष्ठलाई पनि बर्ष २०७३ मा बिशेष योगदान दिने खेलाडीको रुपमा लिइन्छ । घरेलु फुटबलमा जति राम्रो प्रदर्शन गरेपनि राष्ट्रिय टिममा नियमित स्थान बनाउन संघर्षरत सुजलले नेपालको लागि चाहिएको बेला आक्रामक प्रदर्शन गर्न सफल भएका छन् । सुजलकै निर्णायक गोलमा नेपालले अहिलेसम्मकै सर्वाधिक ठुले सफलताका रुपमा एएफसी सोलिडारिटीकप जित्न सफल भयो । कपको फाइनलमा उनले खेलको २९ औँ मिनेटमा नेपालको लागि मकाउविरुद्ध एकमात्र निर्णायक गोल गरे । उनकै गोलमा सोलिडारिटी कप जितेपछि नेपालले एसियाकप छनौटको तेस्रो चरणसम्मको यात्रा तय गर्न सफ भयो । 

फुपु ल्हामु खत्री, जुडो  

 
फुपु ल्हामु खत्रीको प्रदर्शन यो बर्ष कस्तो रह्यो त। नेपालकी फुपु ल्हामु खत्रीले विश्वकै एक चर्चित खेल महोत्सव ओलम्पिकमा नेपालको झण्डा बोकेर उद्घाटन समारोहमा सहभाति भइरहँदा नेपालको शिर पक्कै उच्च भयो । रियो ओलम्पिकका क्रममा उनले यो उपलब्धि हात पारिन् । हुन त उनले रियोमा आफ्नो चुनौती पेस गरेर पनि अन्तिम ३२ को प्रतिस्पर्धामा पराजित हुन पुगिन् त ओझेलमा परिसकेको नेपाली जुडोलाई फेरी पनि ब्युँताउन सफल भएकी छन् । 

मिरा राई, अल्ट्रा रेस
 
मिरा राई बर्ष २०७३ मा अन्तराष्टिय स्तरमा चर्चामा रहन सफल रहिन् । उनले  यो बर्ष एड्भेन्चर अफ दी इयर २०१७ अर्थात साहसी बर्ष व्यक्ति २०१७ जित्न सफल भएकी छन् । अन्तराष्ट्रिय जगतमा समेत चर्चित यो उपाधि टेलिभिजन च्यानल नेशनल जियोग्राफीले आयोजना गरेको विश्वभरका साहसिक व्यक्तिको उपाधि हो । उनी सुरुवाती दिनमा माओवादी लडाकु पनि थिइन् । 

कान्छीमाया कोजु, एथ्लेटिक्स
 
नेपाली एथ्लेटिक्समा कान्छीमाया कोजु चर्चित नाम हो । राष्ट्रिय तथा अन्तराष्ट्रिय म्याराथुनमा लामो अनुभव बटुलेकी कोजु सातौँ राष्ट्रिय खेलकुद प्रतियोगितामा स्वर्ण पदक जित्दै पाँच हजार मिटर दौडमा अझै अब्बल धाविकाको रुपमा प्रमाणित गरिन् ।
