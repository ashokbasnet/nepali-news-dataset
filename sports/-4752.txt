नेइमार बार्सिलोनामै रहलान कि नरहलान् ?

काठमाण्डौँ। बार्सिलानाका स्ट्राइकर नेइमारले क्लब छोड्ने खबरहरु सार्वजनिक भएका छन् । क्याटलान क्लबमा उत्कृष्ट प्रदर्शन गरिरहेका ब्राजिलियन स्टार नेइमारको विकल्पमा अन्य खेलाडी भित्र्याउन क्लब लागिपरेको बताइएको छ ।

यो सिजन च्याम्पियन्स लिगको प्रिक्वार्टरफाइनलको दोस्रो लेगमा फ्रेन्च क्लब पेरिस सेन्ट जर्मन पिएसजिलाई ६१ ले हराएर ऐतिहासिक पुनरागमन गर्दा दुई गोल गरेका नेइमारको योगदान महत्वपूर्ण थियो । नेइमारलाई च्याम्पियन्स लिगमा युभेन्टससँगको खेलमा राम्रो फोकस हुन नसकेको आरोप लागेको छ ।  

२५ बर्षिय स्टार नेइमारलाई भित्र्याउन इंगलिस क्लब म्यानचेष्टर युनाइटेडले निकै नै प्रयास गरिरहेको छ । नेइमारलाई भित्र्याउन चाहिने १ सय ७० मिलियन पाउन्ड तिर्न म्यानचेष्टर युनाइटेड तयार रहेको इंगलिस पत्रिका एक्सप्रेसले दाबी गरेको छ ।  युनाइटेड मात्र होइन उनलाई भित्र्याउन फ्रेन्च क्लब पिएसजीलगायतका क्लबहरु प्रयास गरिरहेका छन् । 

बार्सिलोनाले नेइमारलाई बेचेर आउने रकम पाउलो डायबाला वा किलिएन एमबाप्पेलाई अनुबन्ध गर्न खर्च गर्ने जनाइएको छ ।


हुन त नेइमारलाई भित्र्याउन अन्य क्लबहरुले प्रयास गरेको यो पहिलो पटक भने होइन । यी चर्चित स्टार बार्सिलोनाको विकल्पमा अन्य क्लबसँग आबद्ध हुने खबर यसअघि पनि सार्वजनिक भइरहेका छन् । उनी अब क्याटलान क्लबमै रहलान वा अन्य विकल्पमा जानेछन त्यो भने हेर्न बाँकी नै छ ।
