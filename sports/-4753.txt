सागर पुन एक्लैले ५ विकेट लिएपनि कञ्चनपुर पराजित, विराटनगरको तेस्रो जित

काठमाण्डौँ । धनगढीमा जारी धनगढी प्रिमियर लिगमा विराटनगर किङ्स विजयी भएको छ । शनिबार सम्पन्न खेलमा विराटनगरले कञ्चनपुरमाथि ५ विकेटको विजय हासिल गरेको हो ।

कञ्चनपुरले दिएको ८१ रनको लक्ष्य विराटनगरले ६५ बल बाँकी छँदै ५ विकेट गुमाएर पुरा गर्यो ।

विराटनगरका लागि कप्तान शरद भेषावकरले सर्वाधिक २८ रनको योगदान गरे । त्यस्तै आकास थापाले १२ तथा प्रनित थापा मगरले नट आउट ११ रन जोडे । बलिङतर्फ कञ्चनपुरका सागर पुन एक्लैले ५ विकेट लिँदा पनि आफ्नो टिमलाई हारबाट रोक्न सकेनन् ।  

यसअघि टस हारेर पहिले ब्याटिङको निम्तो पाएको कञ्चनपुरले १७ ओभरको समाप्तिमा सबै विकेट गुमाउँदै ८० रनमा समेटिएको थियो । कञ्चनपुरका लागि हसिफ अन्सारीले सर्वाधिक २७ रनको योगदान गरे । त्यस्तै कुशल भुर्तेलले १९ तथा आशिष पोख्रेलले १० रन जोडे । यो सँगै विराटनगरले ३ खेलमा जित निकालेको छ ।
