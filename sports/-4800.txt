आत्मघाती गोल गर्दापनि बार्सिलोनाको जित, मेस्सीको दुई गोल

एजेन्सी । स्पेनिस ला लिगा अन्तर्गत शनिबार राति भएको खेलमा रियल सोसिडाडलाई ३-२ ले हराउदै बार्सिलोना बिजयी भएको छ।

यो जितसँगै दोस्रो स्थानको बार्सिलोनाले उपाधीका लागि रियल मड्रिडमाथिको दबाब कायम राखेको छ। घरेलु मैदान क्याम्प नाउमा भएको खेलमा  बार्सिलोनाको जितका लागि लियोनल मेस्सीले दुई तथा पाको एलकेसरले एक गोल गरे।

रियल सोसिडाडका लागि जाबी प्रिएटोले एक गोल गरे भने बार्सिलोनाका सामुएल उमटिटीले आत्मघाती गोल गरे। खेलका सबै गोल पहिलो हाफमा नै भएका हुन्। १७ औं मिनेटमा मेस्सीले व्यक्तिगत पहिलो गोल गर्दै बार्सिलोनालाई सुरुवाति अग्रता दिलाए। ३७ औं मिनेटमा मेस्सीले व्यक्तिगत दोस्रो गोल गर्दै अग्रता दोब्बर पारे।

४२ औं मिनेटमा बार्सिलोनाका उमटिटीले आत्मघाती गोल गरेपछि खेल २-१ को अवस्थामा आयो। त्यसको दुई मिनेटपछि एलकेसरले गोल गर्दै बार्सिलोनाको अग्रता ३-१ मा पुर्‍याए। पहिलो हाफको इन्जुरी समयमा प्रिएटोले रियल सोसिडाडका लागि गोल गरेपछि पहिलो हाफमा खेल ३-२ को अवस्थामा पुग्यो।

दोस्रो हाफमा दुवै तर्फबाट गोल नहुँदा बार्सिलोना ३-२ ले विजयी भयो।   जितपछि दोस्रो स्थानको बार्सिलोनाको ३२ खेलबाट ७२ अंक भएको छ। एक खेल कम खेलेको शीर्ष स्थानको रियल मड्रिडको ७५ अंक छ।
