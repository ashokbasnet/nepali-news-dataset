दुई पेनाल्टी मिस गरेपनि एथ्लेटिकोले जित्यो

काठमाण्डौँ। स्पेनिस लालिगामा एथ्लेटिको मड्रिड विजयी भएको छ । शनिबार राति भएको खेलमा दुई पेनाल्टीमा गोल गर्न असफल भएपनि एथ्लेटिकोले ओसासुनालाई ३-० ले पराजित गरेको हो ।

एथ्लेटिकोको जितमा यानिक काररास्कोले २ तथा फिलिप लुइसले एक गोल गरे । खेलको ३० औँ मिनेटमा काररास्कोले गोल गर्दा एथ्लेटिकोले पहिलो हाफमा १-० को अग्रता लिएको थियो ।

दोस्रो हाफ सुरु भएको दुई मिनेट बित्न नपाउँदै काररास्कोले एथ्लेटिकोको अग्रता दोब्बर पारे । 
६१ औँ मिनेटमा लुइसले गोल गरेपछि एथ्लेटिकोले ३-० को जित हासिल गर्यो । हिजोको खेलमा विजयी भएपनि उसले दुई पेनाल्टीमा भने गोल गर्न सकेन । दुई गोल गरेका काररास्को र थोमस पार्टी पनि पेनाल्टीमा गोल गर्न चुकेका हुन् । 

जितपछि ३२ खेलबाट ६५ अंक जोडेको एथ्लेटिको मड्रिड अंकतालिकाको तेस्रो स्थानमा छ । समान खेल खेलेको बार्सिलोना ७२ अंकसहित दोस्रो स्थानमा छ भने एक खेल कम खेलेको लिगलिडर रियल मड्रिडको ७५ अंक छ ।
