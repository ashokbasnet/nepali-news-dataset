चेल्सीलाई लाग्यो उपाधि यात्रामा ठूलो धक्का, म्यानचेस्टर युनाइटेडसँग पराजित

एजेन्सी ।  इंग्लिस प्रिमियर लिगमा शीर्ष स्थानको चेल्सी म्यानचेस्टर युनाइटेडसँग पराजित भएको छ।

लिग अन्तर्गत आइतबार राति भएको खेलमा म्यानचेस्टर युनाइटेडले चेल्सीललाई २–० ले हरायो। म्यानचेस्टर युनाइटेडको यो जितसँगै उपाधि यात्रामा चेल्सीलाई ठूलो धक्का लागेको छ।

युनाइटेडको जितका लागि मार्कस राफोर्ड र एन्डर हरेराले एक एक गोल गरे। सातौं मिनेटमा नै राफोर्डले गोल गर्दै युनाइटेडलाई सुरुवाति अग्रता दिलाए । पहिलो हाफमा १–० ले अघि रहेको युनाइटेडका लागि ४९ औं मिनेटमा हरेराले गोल गर्दै २–० को जित निश्चित गरे।

युनाइटेड लिगका पछिल्ला २२ खेलमा अपराजित छ। यो सन् २०१०–११ को सिजनमा उसले २४ खेलमा अपराजित रहँदै बनाएको कीर्तिमानपछिको दोस्रो हो।

पराजितपछि उपाधिका लागि सबैभन्दा अघि रहेको चेल्सीको लिगका ६ खेल बाँकी हुँदा दोस्रो स्थानको टोटनह्यामसँगको अग्रता चार अंकमा झरेको छ। उसको ३२ खेलबाट ७५ अंक छ भने दोस्रो स्थानको टोटनह्यामको ७१ अंक छ । ३१ खेलबाट ६० अंक जोडेको युनाइटेड पाँचौं स्थानमा उक्लिएको छ। उ चौथो स्थानको म्यानचेस्टर सिटी भन्दा चार अंकले पछि रहेको छ।
