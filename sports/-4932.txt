पारस खड्काको विस्फोटक ब्याटिङ, धनगढी टिम प्ले अफमा पुग्यो

काठमाण्डौँ । पारस खड्काको विस्फोटक ब्याटिङ मद्दतमा रुपन्देही च्यालेन्जर्सलाई हराउँदै धनगढी टिम चौराहाले डिपिएलको प्ले अफमा स्थान पक्का गरेको छ ।

सोमबार सम्पन्न खेलमा धनगढीले रुपन्देही च्योलेन्जर्समाथि ६ विकेटको जित दर्ता गरेको हो । धनगढीले चौँथो स्थानमा रहेको कञ्चनपुर आइकोनिकलाई पछि पार्दै प्ले अफमा पुगेको हो ।

रुपन्देहीले प्रस्तुत गरेको ९२ रनको लक्ष्य धनगढीले ११ ओभरमा ४ विकेट गुमाएर पुरा गर्यो । धनगढीको लागि कप्तान पारस खड्काले सर्वाधिक ४२ रनको योगदान गरे । २१ बल खेलेका उनले २ छक्का र ७ चौका प्रहार गरे ।

त्यस्तै पृथु बास्कोटाले नट आउट १५ रन बनाए भने अनिल मण्डल र राजु रिजालले समान १३ रन जोडे ।

यसअघि टस जितेर पहिले ब्याटिङ गरेको रुपन्देहीले निर्धारित २० ओभरमा ६ विकेट गुमाएर ९१ रनको योगफल तयार पारेको थियो । बलिङतर्फ धनगढीका ललित राजबंशीले सर्वाधिक ४ विकेट लिए । उनी म्यान अफ दि म्याच घोषित भए ।
