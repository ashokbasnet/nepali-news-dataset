रियल मड्रिडको सेमिफाइनल यात्रा, विवादमै रह्यो रेफ्रीका यी निर्णय (फोटोसहित)   

काठमाण्डौँ । खेलको क्रममा गर्नुपर्ने हरेक निर्णयको लागि रेफ्रीको निर्णय नै अन्तिम मान्ने गरिन्छ । त्यसो त रेफ्रीेको निर्णय सँधै सही नै हुनुपर्ने हो तर रेफ्रीले गर्ने हरेक निर्णय सहि नै हुन्छन त ? जब खेलमा विवाद हुन्छ तब रेफ्रीको निर्णयलाई सहि वा गलत भन्ने कुरामा बहस हुने गरेको पाइन्छ । 

रेफ्रीका कतिपय निर्णयहरु यस्ता आइदिन्छन त्यसले खेललाई त सफलतापुर्वक सम्पन्न गर्छ तर कतिपय अवस्थामा ती निर्णहरु विवादरहित बन्न नसक्दा खेलकुद क्षेत्रमा विभिन्न समस्याहरु देखिने गरेको छ ।

विश्वमै क्लबहरुको फुटबलको लागि चर्चित प्रतियोगिता हो च्याम्पियन्स लिग । फुटबलकै मैदानको नामले चिनिने युरोपभरका क्लबहरुमध्ये एउटा क्लबलाई प्रत्येक बर्षको च्याम्पियन क्लब बन्ने प्रतियोगिताअन्तर्गत गएराति सम्पन्न रियल मड्रिड र बार्यन म्युनिखबीचको खेल पनि विवादरहित बन्न सकेन । हिजोको खेलमा रेफ्रीका दुई निर्णहरु मुख्य विवादमा आए ।

खेलमा रोबर्ट लेवान्डोस्कीको गोलबाट बार्यनले अग्रता लिएको थियो । त्यसपछि रियलका रोनाल्डोले बराबरि गोल फर्काए । रियलका सर्जियो रामोसले आत्मघाती गोल गर्दा खेल अतिरिक्त समयमा धकेलिन पुग्यो । खेलको ८४ औँ मिनेटमा बार्यनका अटुरो भिडाल दोहोरो पहेँलो कार्ड खाँदै मैदानबाट बाहिरिएका थिए । भिडाललाई दोस्रो पटक पहेँलो कार्ड देखाउँदै मैदान बाहिर पुर्याउने रेफ्री भिक्टर कास्साई र उनका अफिसियलको निर्णय विवादमा तानियो । तर यही विवादीत निर्णयले रियललाई भने फाइदा पुग्यो । त्यसपछि खेलको अतिरिक्त समयमा रियलका रोनाल्डोले गरेको गोल पनि विवादरहित रहन सकेन ।

रोनाल्डोले १०४ औँ मिनेटमा सर्जियो रामोसको पासमा गोल गरेका हुन् । तर रामोसको पास लिने क्रममा रोनाल्डो अफसाइडमा उभिएका थिए । तर रेफ्रीले रोनाल्डो अफसाइडमा रहेर गरेको गोललाई अफसाइड मानेनन् । बार्यनका प्रशिक्षक कार्लोस एन्सिलोटीले रेफ्रीको निर्णयको विरोध गर्दै क्वार्टरफाइनलमा राम्रो रेफ्री राख्नुपर्ने र भिडियो रेफ्रीको प्रविधि समेत प्रयोग गर्नुपर्ने माग गरेका छन् । हिजोको विवादास्पद खेलपछि रियल मड्रिड यो सिजन पनि च्याम्पियन्स लिग फुटबलको अन्तिम चारमा प्रवेश गरेको छ ।
