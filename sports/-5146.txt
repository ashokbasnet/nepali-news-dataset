विराटनगर किङ्स डिपिएल क्रिकेटको फाइनलमा प्रवेश 

काठमाण्डौँ। विराटनगर किङ्स धनगढी प्रिमियर लिग डिपिएल क्रिकेटको फाइनलमा प्रवेश गरेको छ । बुधबार सम्पन्न खेलमा रुपन्देही च्यालेन्जर्सलाई २९ रनले पराजित गर्दै विराटनगरले फाइनलमा स्थान पक्का गरेको हो ।
 
विराटनगर किङ्सले दिएको १ सय २९ रनको लक्ष्य पक्ष्याएको रुपन्देही च्यालेन्जर्स २० ओभरमा सबै विकेट गुमाएर ९९ रनमै समेटियो । रुपन्देहीका लागि विक्रम सोवले सर्वाधिक २३ तथा पुष्प थापाले २२ रनको योगदान गरे । त्यसबाहेक अन्य कुनै पनि ब्याट्सम्यानले दोहोरो अंकको स्कोर छुन सकेनन् ।

बलिङ्तर्फ विराटनगरका सुशिल कँडेलले ४ तथा सन्दिप लामिछानेले २ विकेट लिए ।

यसअघि टस जितेर पहिले ब्याटिङ गरेको विराटनगरले निर्धारित २० ओभरमा ९ विकेट गुमाएर १ सय २८ रनको योगफल तयार पारेको थियो । उसका आसिफ सेखले सर्वाधिक ३६ रनको योगदान गरे । त्यस्तै कप्तान शरद भेषावकरले २४ तथा पवन सर्राफले १५ रन जोडे । 
विराटनगरसँगै रुपन्देही प्रतियोगितामा क्रमश दोस्रो र पहिलो स्थानमा रहेर प्ले अफमा पुगेका हुन् ।
