मेस्सी गोल गर्नबाट चुक्दा बार्सिलोना च्याम्पियन्स लिगको क्वार्टरफाइनबाटै बाहिरियो 

काठमाण्डौँ स्पेनिस क्लब बार्सिलोना च्याम्पियन्स लिगको क्वार्टरफाइनलबाटै बाहिरिएको छ । गएराति सम्पन्न दोस्रो लेगको खेलमा लियोनल मेस्सी गोल गर्नबाट चुक्दा बार्सिलोना युभेन्टससँग समग्रमा ३-० ले पछि पर्दै अन्तिम चार प्रवेश गर्ने मौका गुमाएको हो । 

युभेन्टस भने आफ्नो दुबै खेलमा लिएको मजबुत रणनितिमा सफल हुँदा २ बर्षपछि पुन च्याम्पियन्स लिगको अन्तिम चारमा स्थान पक्का गर्न सफल भएको हो । 

बार्सिलोना पहिलो लेगमा युभेन्टसको घरेलु मैदानमा भएको खेलमा ३-० ले पराजित हुनु नै क्वार्टरफाइनलबाटै घर फर्किने मुख्य कारण बन्यो किनकी नोउ क्याम्पमा भएको खेलमा बार्सिलोनाले युभेन्टसको मजबुत डिफेन्डिङ लाइन तोड्न सकेन र कुनै गोल गर्न सकेन । सन् २००३ को च्याम्पियन्स लिगमा बार्सिलोनालाई नोउ क्याम्पमा हराएर पछिल्लो पल्ट सेमिफाइनलको यात्रा तय गरेको थियो । त्यसका १४ बर्षपछि इटालियन क्लबले सेमिफाइनलमा प्रवेश गर्ने राम्रो लय हात पारेको हो । 

बार्सिलोनाका तीनै स्ट्राइकर मेस्सी, स्वारेज र नेइमार घरेलु मैदानमा २१ खेलपछि गोलविहिन भएको खेलमा युभेन्टसका कुनै पनि खेलाडी त्यती धेरै आक्रामक देखिएनन् ।

खेलअवधिभर स्ट्राइकर मेस्सी युभेन्टसको डिफेन्स लाइन तोड्न निकै प्रयास गरे। पहिलो हाफको १९ औँ मिनेटमा मेस्सीले डिबक्सभित्र जोडी अल्बालाई ३५ यार्ड टाढाबाट सुन्दर पास मिलाइदिएका थिए तर अल्बाले त्यसलाई सहि दिशा दिन सकेनन् ।

त्यसको एक मिनेटमै डिबक्सभित्र पाएको मौका पनि सदुपयोग गर्न मेस्सी विफल रहे । उनले गोलपोष्ट तर्फ प्रहार गरेको बल दोस्रो बारको दिशा नलिइ पोष्टबाट बाहिरिएको थियो । दोस्रो हाफमा पनि गोल गर्ने निकै प्रयास गरेपनि मेस्सीको कुनै पनि जादु चल्न सकेन ।  


विहिबार रातिको पराजयसँगै बार्सिलोना लगातार दुई बर्ष च्याम्पियन्स लिगको क्वार्टरफाइनलबाटै बाहिरिएको छ । गत बर्ष पनि स्पेनिस क्लब एथ्लेटिको मड्रिडसँग क्वार्टरफाइनलमै पराजित हुँदा बार्सिलोना सेमिफाइनल प्रवेश गर्न सकेको थिएन ।
