डिपिएलको उपाधी धनगढीले जित्यो, विराटनगर  ६२ रनले पराजित 

काठमाण्डौँ। धनगढी प्रिमियर लिग डिपिएलको उपाधी धनगढी टिम चौराहाले जितेको छ । शनिबार सम्पन्न फाइनल खेलमा पारस खड्काको कप्तानी रहेको धनगढी टिमले फाइनलमा विराटनगरलाई ६२ रनले पराजित गरेको हो । 

१ सय ६० रनको विजयी लक्ष्य पक्ष्याएको विराटनगर १८ दशमलव १ ओभरमा सबै विकेट गुमाएर ९७ रनमा समेटियो । विराटनगरको लागि प्रनित थापा मगरले २७ तथा अमित श्रेष्ठले २६ रनको योगदान गरे । त्यस्तै दिपेन्द्रसिंह ऐरी र अनिल शाहले समान १३ रन जोडे भने कप्तान शरद भेषवाकर २ रनमै आउट भए । बलिङतर्फ धनगढीका सुसन भारीले सर्वाधिक ३ विकेट लिए भने आरिफ सेख र सौरभ खनालले समान दुई दुई विकेट हात पारे । 

यसअघि धनगढी टिम चौराहाले विराटनगरसामु १ सय ६० रनको लक्ष्य प्रस्तुत गरेको थियो । 
लगातार तीन हार ब्यहोरेपछि लगातार चार खेलमा जित हात पार्दै आफ्नो टिमलाई उपाधी दिलाउन कप्तान पारस खड्का सफल भएका छन् । 

टस जितेर पहिलो ब्याटिङ गरेको पारस खड्काको कप्तानी रहेको धनगढीले ५ विकेट गुमाएर १ सय ५९ रनको योगफल तयार पारेको थियो । धनगढीको लागि आरिफ सेखले सर्वाधिक ५४ रनको योगदान गरे । ३० बलको सामना गरेका सेखले ४ चौका र ४ छक्काको मद्दतमा अर्धसतकीय पारी खेलेका हुन्। त्यस्तै अमर रौटेला ३१ रनमा नट आउट रहे भने कम्तान पारस खड्काले २९ रन जोडे ।
बलिङतर्फ विराटनगरका सुशिल कँडेलले दुई विकेट लिए ।
