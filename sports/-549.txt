रेलिगेसन जोन तर्फको भ्यालेन्सियाद्वारा रियल मड्रिड पराजित

काठमाण्डौँ १२, फागुन। लालिगाको शिर्षस्थानमा रहेको रियल मड्रिड रेलिगेसन जोन तर्फ रहेको भ्यालेन्सियासँग पराजित भएको छ ।

गएराति सम्पन्न खेलमा रियल मड्रिड अंकतालिकाको चौधौँ स्थानमा रहेको भ्यालेन्सियासँग २ १ ले हार बेहोर्न बाध्य भयो । हिजोको पराजयपछि दोस्रो स्थानको बार्सिलोनासँग ४ अंकको दुरी कायम राख्ने मौका रियलले गुमाएको छ ।

वेस्ट ह्यामका पूर्वस्ट्राइकर सिमोन जाजाले खेलको ४ औँ मिनेटमै गोल गर्दै भ्यालेन्सियाको लागि सुरुवाती अग्रता दिलाएका थिए । पहिलो गोल भएको ५ मिनेट बित्न नपाउँदै फ्याबिएन ओरेल्लानाले गोल गरेपछि भ्यालेन्सियाले अग्रता दोब्बर पारेको थियो । भ्यालेन्सियाको सुरुवाती गोलका कारण दबाबमा परेको रियल मड्रिडले खेलमा फर्कन निकै प्रयास गरेपनि सफल हुन सकेन ।

रियलका लागि क्रिस्टियानो रोनाल्डोले खेलको ४४ औँ मिनेटमा गोल गरेपनि त्यो जितका लागि पर्याप्त हुन सकेन ।

हिजोको हारपछि शिर्षस्थानको रियल मड्रिडको २२ खेलबाट ५२ अंक छ भने रियलभन्दा एक खेल बढी खेलेको बार्सिलोनाको ५१ अंक छ । रियल मड्रिडलाई पराजित गरेको भ्यालेन्सियाको २६ अंक छ ।
