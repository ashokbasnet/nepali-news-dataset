मेस्सीको उत्कृष्ट गोलले बार्सिलोना विजयी, रियल मड्रिड ३-२ ले पराजित 

काठमाण्डौँ। स्पेनिस ला लिगाअन्तर्गत आइतबार राति सम्पन्न एल क्लासिकोमा बार्सिलोनाले रियल मड्रिडलाई उसकै घरेलु मैदानमा पराजित गरेको छ ।

कप्तान सर्जियो रामोसले रेड कार्ड पाएपछि १० खेलाडीमा सिमित बनेको रियलमड्रिड बार्सिलोनासँग ३-२ गोलअन्तरले पराजित भएको हो
बार्सिलोनालाई जिताउन लियोनल मेस्सीले दुई तथा इभान राकिटिकले एक गोल गरे । रियल मड्रिडका कासेमिरो र रोड्रिगुइजले एक एक गोल गरे ।

खेलको २७ औँ मिनेटमा कासेमिरोले गोल गर्दै रियल मड्रिडको लागि सुरुवाती अग्रता दिलाएका थिए । ३३ औँ मिनेटमा बार्सिलोनाका स्ट्राइकर लियोनल मेस्सीले बराबरि गोल फर्काएपछि पहिलो हाफमा खेल १-१ को बराबरिमा सकिएको थियो । 
७३ औँ मिनेटमा राकिटिकले गोल गरेपछि बार्सिलोनाले २-१ को अग्रता लियो । 



खेलको ७७ औँ मिनेटमा रियल मड्रिडका कप्तान सर्जियो रामोसले मेस्सीलाई खराब ट्याकल गर्न पुग्दा रातो कार्ड खाँदै मैदानबाट बाहिरिएका थिए । त्यसपछि १० खेलाडीमा सिमित रियल मड्रिड थप दबाबमा परेको थियो । ८५ औँ मिनेटमा रोड्रिगुइजले गोल गर्दा रियलले खेललाई २ २ को बराबरिमा पुर्यायो।

दोस्रो हाफको इन्जरी समयमा स्ट्राइकर मेस्सीले सुन्दर गोल गरेपछि बार्सिलोनाले रियल मड्रिडलाई उसकै घरेलु मैदानमा ३ २ ले पराजित गर्न सफ भयो ।

जितपछि बार्सिलोनाले लिगमा उपाधी होडलाई कायम राख्दै अंकतालिकाको शिर्षस्थानमा उक्लिएको छ । ३३ खेल खेलेको बार्सिलोना ७५ अंकका साथ शिर्षस्थानमा उक्लिएको हो । एक खेल कम खेलेको रियल मड्रिड समान ७५ अंकसहित दोस्रो स्थानमा झरेको छ । तेस्रो स्थानमा ६८ अंकसहित एथ्लेटिको मड्रिड रहेको छ ।
