आइपिएलको इतिहासमै बैंगलोरको खराब कीर्तिमान, ९.४ ओभरमा अल आउट, ४९ रन 

काठमाण्डौँ । आइपिएल क्रिकेटमा रोयल च्यालेन्जर्स बैंगलोरले लज्जास्पद हार व्यहोरेको छ । आइतबार राति भएको खेलमा कोलकाता नाइट राइडर्सले बैंगलोरलाई ८२ रनले पराजित गरेको छ ।

१ सय ३२ रनको सामान्य लक्ष्य पक्ष्याएको बैंगलोरले ९ ओभर ४ बलमा ४९ रन बनाएर अलआउट भयो । बैंगलोरका कुनै पनि ब्याट्सम्यानले दोहोरो अंकको रन बटुल्न सकेनन् । आइपिएलको इतिहासमै कम रन बनाउने क्रममा केदार जाधवले बनाएको ९ रन नै सर्वाधिक बन्यो । 

विश्वका आक्रामक ब्याट्सम्यानहरुको उपस्थिति रहेका बैंगलोर लागि क्रिस गेल ७, एभिडी भिलियर्स तथा स्टुआर्ड बिन्नी समान ८ ८ रनमा आउट भए । कप्तान विराट कोहली खाता नै नखोली आउट भए । 

बलिङतर्फ कोलकाताका नाथान कोल्टर नाइट, क्रिस वोक्स कोलिन डे ग्रान्डोम्मेले तीन तीन विकेट लिए । १० बल मात्र बलिङ गरेका ग्रान्डोम्मेले ३ विकेट लिँदा मात्र ४ रन दिए । 

यसअघि टस हारेर पहिले ब्याटिङ गरेको कोलकाताले १९ दशमलव ३ बलमा सबै विकेट गुमाएर १ सय ३१ रनको योगफल तयार पारेको थियो । उसका सुनिल नाराइनले ३४ रन बनाएका थिए ।
