बार्सिलोनासँग पराजित भएपछिको खेलमा रियल मड्रिडको शानदार जित

काठमाण्डौँ। इएल क्लासिकोमा बार्सिलोनासँग ३-२ ले पराजित भएपछिको पहिलो खेलमा रियल मड्रिड विजयी भएको छ । स्पेनिस लालिगाअन्तर्गत बुधबार राति सम्पन्न खेलमा रियल मड्रिडले डिपोर्टिभो डि लाकोरुनालाई ६-२ को फराकिलो गोलअन्तरले पराजित गरेको हो ।

इएल क्लासिकोमा गोल गर्न नसकेका क्रिस्टियानो रोनाल्डो र चोटग्रस्त गारेथ बेललाई मैदान नउतारेको रियल मड्रिडलाई हिजोको खेलमा जिताउन जेम्स रोड्रिगुइजले दुई, अल्भारो मोराटा, लुकास भाजक्वेज, इस्को र कासेमिरोले एक एक गोल गरे । डिपोर्टिभोको लागि फ्लोरिन एनडन र जोसेलुले एक एक गोल गरे ।


खेल सुरु भएको ५४ औँ सेकेण्डमा मोराटाले गोल गर्दै रियल मड्रिडको लागि सुरुवाती अग्रता दिलाएका थिए । त्यसपछि १४ औँ मिनेटमा रोड्रिगुइजले गोल गदै रियलको अग्रता दोब्बर पारे । त्यसपछि ३५ औँ मिनेटमा डिपोर्टिभोका एनडनले गोल गरे । खेलको ४४ औँ मिनेटमा भाजक्युजले रियलको लागि तेस्रो गोल गरेपछि पहिलो हाफ ३-१ मा सकिएको थियो ।

खेलअवधिभर निकै दबाबमा खेलेको डिपोर्टिभोले दोस्रो हाफमा थप ३ गोल खान पुग्यो भने एक गोल फर्कायो ।
 
६६ औँ मिनेटमा रियलका रोड्रिगुइजले ब्यक्तिगत दोस्रो गोल गरे भने इस्कोले ७७ औँ मिनेटमा गोल गरे । ८४ औँ मिनेटमा डिपोर्टिभोका जोसेलुले एक गोल फर्काएपनि ८७ औँ मिनेटमा कासेमिरोले गोल गर्दै रियल मड्रिडको लागि ६-२ को जित सुनिश्चित गरे ।  

जिनेदिन जिदानेको प्रशिक्षणमा रहेको रियल मड्रिडले हिजोको जितपछि अंकतालिकामा दोस्रो स्थानमा रहँदै ७८ अंक जोडेको छ । रियलभन्दा एक खेल बढी खेलेको बार्सिलोना शिर्षस्थानमा कायम छ ।
