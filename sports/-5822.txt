बार्सिलोना आएको ७ बर्षपछि मास्चेरानोले गरे पहिलो गोल 

काठमाण्डौँ । स्पेनिस लालिगामा शिर्षस्थानको बार्सिलोनाले उपाधी होडलाई कायम राखेको छ । बुधबार राति भएको खेलमा बार्सिलोनाले ओसासुनामाथि ७-१ को शानदार जित दर्ता गरेको हो । बार्सिलोनाको जितमा लियोनल मेस्सी, एण्ड्रे गोमोज र पाको अलकेसरले दुई दुई तथा मास्चेरानोले एक गोल गरे।

ओसासुनालाई फराकिलो गोलअन्तरले पराजित गरेको खेलमा बार्सिलोनाका मास्चेरानो को लागि भने बिशेष रह्यो । ओसासुनाविरुद्ध गरेको गोल मास्चेरानोको बार्सिलोनाको लागि गरेको पहिलो गोल बनेको छ । 

सन् २०१० मा लिभरपुलबाट बार्सिलोना आएका ३१ बर्षिय मास्चेरानोले क्लबमा रहँदा महत्वपूर्ण योगदान दिँदै आएपनि आफ्नो क्लबको लागि अहिलेसम्म गोलको खाता खोल्न सकेका थिएनन् ।  

लिभरपुलबाट तीन बर्ष खेल्दा दुई गोल गरेका मास्चेरानोले यो सहित सिनियर क्लब फुटबलबाट तीन गोल गरेका छन् । हिजोको खेलमा पेनाल्टीमार्फत गोल गरेपछि उनी खुशी देखिएका थिए । गोल गरेलगत्तै उनलाई टिमका साथीहरुले बधाई दिएका छन् ।
