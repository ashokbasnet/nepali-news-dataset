म्यानचेस्टर सिटी प्रिमियर लिगको दोस्रो स्थानमा 

फागुन ३, काठमाण्डौँ - म्यानचेस्टर सिटी इंगलिस प्रिमियर लिगको दोस्रो स्थानमा उक्लिएको छ । गएराति सम्पन्न खेलमा म्यानचेस्टर सिटीले बर्नमाउथमाथि २ - ० को  संघर्षपुर्ण जित निकालेको हो ।

पछिल्लो  तिन खेल नखेलेका सिटीका स्ट्राइकर सर्जियो अगुइरो खेल सुरु भएको १४ औँ मिनेटमा मैदान प्रवेश गरेका थिए । सिटीका ग्याब्रिल जिसस चोटका कारण मैदानबाट बाहिरिएपछि अगुइरो मैदान भित्रिएका हुन् ।

पहिलो हाफको २९ औँ मिनेटमा रहिम स्टर्लिङको गोल मद्दतमा म्यानचेस्टर सिटीले १ -० को अग्रता लिएको थियो । त्यसपछि दोस्रो हाफको ६९ औँ मिनेटमा बर्नमाउथका टाइरोन मिङ्गसले आत्मघाती गोल गर्दा सिटीले २ -० को जित निकाल्न सफल भयो । 

२५ खेलबाट ५२ अंक बटुल्दै लिगको दोस्रो स्थानमा उक्लिएको म्यानचेस्टर सिटीले शिर्षस्थानको चेल्सीसँगको अंकदुरी ८ पुर्याएको हो । त्यस्तै समान खेल खेलेको टोटनहाम ५० अंकसहित लिगको तेस्रो स्थानमा छ ।
