  बार्सिलोना पुन: शिर्षस्थानमा, उपाधी होड रोमाञ्चक बन्दै

काठमाण्डौँ। स्पेनिस लालिगाको उपाधी होड रोमाञ्चक मोडमा पुगेको छ । रियल मड्रिड र बार्सिलोनाले शनिबार राति भएका आ आफ्नो खेलमा जित निकाल्दै उपाधी होडमा आफूलाई अब्बल साबित गरिरहेका छन् ।

बार्सिलोना गएरातिको खेलमा स्पानोयलसँग ३-० को जित निकाल्दै फेरी अंकतालिकाको शिर्षस्थानमा उक्लिएको छ । बार्सिलोनाको जितमा स्ट्राइकर लुइस स्वारेज नायक बने । उनले दुई गोल गरे भने इभान राकिटिकले एक गोल गरे ।

पहिलो हाफ गोलरहित बराबरिमा सकिएको खेलमा तिनवटै गोल दोस्रो हाफमा सम्भव भएको थियो । ५० औँ मिनेटमा स्वारेजले गोल गर्दै बार्सिलोनालाई सुरुवाती अग्रता दिलाए। त्यसपछि ७६ औँ मिनेटमा राकिटिकले गोल गर्दै बार्सिलोनाको अग्रता दोब्बर पारे । ८७ औँ मिनेटमा स्वारेजले गोल गर्दै बार्सिलोनाको लागि ३-० को जित सुनिश्चित गरे ।

हिजोको जितपछि स्पेनिस लालिगाको उपाधी होड रोमाञ्चक मोडमा पुगेको छ । ३५ खेलबाट बार्सिलोना ८१ अंकका साथ शिर्षस्थानमा रहँदा एक खेल कम खेलेको रियल पनि समान अंकसहित दोस्रो स्थानमा छ ।
