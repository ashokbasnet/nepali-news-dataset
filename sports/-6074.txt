आइपिएल : मुम्बई इन्डियन्सले जित्यो, सुपर ओभरमा गुजरात पराजित

काठमाण्डौँ। इण्डियन प्रिमियर लिग आइपिएल क्रिकेटमा मुम्बई इण्डियन्स विजयी भएको छ । गएराति राजकोटमा सम्पन्न खेलमा मुम्बईले गुजरात लायन्सलाइ सुपर ओभरमा पराजित गरेको हो ।

१५४ रनको लक्ष्य पक्ष्याएको मुम्बई निर्धारित २० ओभरमा सबै विकेट गुमाएर १ सय ५३ रन मात्र बनाएपछि खेल सुपर ओभरमा पुगेको थियो । सुपर ओभरमा जस्प्रिट बुम्राहले कसिलो बलिङ गर्दै मुम्बइको जित सहज पारे । सुपर ओभरमा मुम्बइले पहिले ब्याटिङ गर्दै ११ रन बनायो । गुजरातलाई जितको लागि १२ रन बनाउनुपर्ने थियो ।

ब्याटिङका लागि आएका विष्फोटक ब्याट्सम्यान ब्रेण्डन म्याकुलम र एरोन फिन्चले एक ओभरमा १२ रन पनि बनाउन नसक्दा गुजरातले सुपर ओभरमा ६ रन मात्र बनाउन सक्यो र खेल मुम्बईले जित्यो।

यसअघि टस जितेर पहिले ब्याटिङ गरेको गुजरातले निर्धारित २० ओभरमा ९ विकेट गुमाएर १ सय ५३ रनको योगफल तयार पारेको थियो । उसका इशान किसनले ३५ बलमा ४८ रनको योगदान गरे । त्यस्तै रविन्द्र जडेजाले २८, आन्द्रे टाएले नट आउट २५ तथा जेम्स फकनरले २१ रन जोडे ।

मुम्बइका मार्थिव पटेलले ४४ बलमा ७० रनको योगदान गरे भने क्रुनल पाण्डे २९ रनमा नट आउट रहे। बलिङतर्फ गुजरातका बसिल थाम्पिले ३ तथा जेम्स फकनरले २ विकेट हात पारे ।

जितसँगै ९ खेलमा दुई खेल मात्र हारेको मुम्बई इण्डियन्स १४ अंकसहित दोस्रो स्थानमा छ । ९ खेलमा तीन खेल जितेको गुजरात ३ अंकका साथ पाँचौँ स्थानमा छ ।
