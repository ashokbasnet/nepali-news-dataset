आइपिएल १० मा बाहिरिने पहिलो टिम बन्यो बैंगलोर, ७ सय १७ करोडका खेलाडी फ्लप

दिल्ली। स्टार खेलाडीले भरिएको रोयल च्यालेन्जर्स बैंगलोर आइपिएल १० को प्लेअफबाट बाहिरिने पहिलो टिम बनेको छ। अहिलेसम्म १० खेल खेलेको बैंगलोरले चार खेल खेल्न बाँकी छ। तर बाँकी सबै खेल जिते पनि बैंगलोर दोस्रो चरण पुग्ने छैन। आइपिएलमा आठ टिममध्ये टप चार टिम दोस्रो चरण पुग्छन्। 
विराट कोहली, एबी डिभिलियर्स, क्रिस गेल, शेन वाट्सनजस्ता स्टार खेलाडी भएर पनि बैंगलोरले उत्कृष्ट प्रदर्शन गर्न नसकेको हो। जबकि यी खेलाडीहरु आइपिएलका टप ब्याट्सम्यानमा पर्छन्। आइपिएलको इतिहासमा ३ खेलाडी विराट कोहली, एबी डिभिलियर्स र क्रिस गेलले मात्र १२ शतक प्रशार गरेका छन्। तर, यो सिजनमा सबै फ्लप भए। 
बैंगलोर आइपिएलमा खेल्ने टिममध्ये दोस्रो महंगो टिम हो। यो टिमका सबै खेलाडीको शुल्क ७ सय १७ करोड छ। आइपिएलका सबैभन्दा बढी तलब लिने १२ खेलाडीमध्ये चार खेलाडी आरसीबीका छन्। कप्तान विराट कोहलीले १५ करोड लिन्छन्। एबि डिभिलियर्स र शेन वाट्सनले साढे ९ करोड तथा क्रिस गेलले ८ करोड चालीस लाख लिन्छन्। तर, यसपटक भने यो टिमले दुई खेलमा सयको आँकडा पनि पार गर्न सकेन। कोलकातासँगको खेलमा त यो टिमले आइपिएलकै सबैभन्दा कम स्कोर ४९ रनसहित लज्जाजनक हार व्यहोर्‍यो।
