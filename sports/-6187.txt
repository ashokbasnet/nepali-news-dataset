आइपिएल : मुम्बई इन्डियन्स प्ले अफमा पुग्ने पहिलो टिम, बैंगलोर बाहिरियो 

काठमाण्डौँ । बैंगलोरलाई पराजित गर्दै मुम्बई इन्डियन्स इन्डियन प्रिमियर लिग आइपिएलको प्ले अफमा पुग्ने पहिलो टिम बनेको छ । इण्डिएन प्रिमियर लिग आइपिएल क्रिकेटमा मुम्बई इण्डियन्स विजयी भएको छ । सोमबार बांखडे रंगशालामा सम्पन्न खेलमा मुम्बईले रोयल च्यालेन्जर्स बैंगलोरलाई ५ विकेटले पराजित गरेको हो । 

१ सय ६३ रनको लक्ष्य मुम्बईले १ बल बाँकी छँदै पूरा गर्यो । मुम्बईका लागि कप्तान रोहित शर्माले नट आउट ५६ रनको योगदान गरे । ३७ बलको सामना गरेका शर्माले १ छक्का र ६ चौका प्रहार गरे । त्यस्तै जोस बट्लरले ३३ तथा नितिस रानाले २७ रन जोेडे । बलिङतर्फ बैंगलोरका पवन नेगीले दुई विकेट लिए ।  

यसअघि टस जितेर पहिले ब्याटिङ गरेको बैंगलोरले निर्धारित २० ओभरमा ८ विकेट गुमाएर १ सय ६२ रनको योगफल तयार पारेको थियो । उसका एबि डिभिलियर्सले सर्वाधिक ४३ रनको योगदान गरे । त्यस्तै पवन नेगीले ३५, केदार जाधवले २८ तथा कप्तान विराट कोहलीले २० रन जोडे ।

जितसँगै मुम्बई इन्डियन्स १० खेलमा ८ खेल जित्दै १६ अंकका साथ लिगको शिर्षस्थानमा उक्लिएको छ । ११ खेलमा दुई खेल मात्र जितेको बैंगलोर भने प्रतियोगिताबाट बाहिरिने पक्का भएको छ ।
