बुढासुब्बा गोल्डकपको फाइनलमा संकटा र पुुलिस भिड्ने 

काठमाण्डौँ १३ फागुन।  बुढासुब्बा गोल्डकपको १९ औँ संस्करणको उपाधीको लागि संकटा क्लब र नेपाल पुलिस क्लब भिड्ने भएका छन् । 

बिहिबार सम्पन्न अन्तिम सेमिफाइनल खेलमा नेपाल पुलिसले आयोजक धरान फुटबल क्लबलाई ३-१ ले पराजित गर्दै फाइनलमा संकटा क्लबसँगको भेट पक्का गरेको हो । पुलिसको जितमा जुमानो राईले २ तथा मान बहादुर परियारले १ गोल गरे । 

खेल सुरु भएको ३१ औँ मिनेटमा मान बहादुर परियारले गोल गर्दै पुलिसलाई सुरुवाती अग्रता दिलाएका थिए । पहिलो गोल भएको ६ मिनेट बित्न नपाउँदै धरानका रजिन सुब्बाले गोल गर्दै खेललाई बराबरीमा पुर्याएका थिए । 

त्यसपछि ४१ औँ मिनेटमा जुमानो राईले पुलिसका लागि दोस्रो गोल गरेपछि पहिलो हाफ २-१ ले सकिएको थियो । दोस्रो हाफको ६६ औँ मिनेटमा जुमानो राईले व्यक्तिगत दोस्रो गोल गर्दै पुलिसलाई ३-१ को जित दिलाए । 

बुधबार भएको खेलमा रुपन्देही ११लाई २-१ गोलअन्तरले पराजित गर्दै संकटा यसअघि नै फाइनल पुगिसकेको छ ।

आगामी शनिबार हुने फाइनल खेलमा विजेता हुने टिमले पाँच लाख तथा उपविजेताले २ लाख ५० हजार रुपैयाँ पुरस्कार प्राप्त गर्नेछन् ।
