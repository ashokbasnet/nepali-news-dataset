च्याम्पियन्स लिगमा मड्रिड डर्बी : रियल र एथ्लेटिको कसले बाजी मार्ला ?

काठमाण्डौँ, यो सिजनको च्याम्पियन्स लिग उत्कर्षमा पुगेको छ । सेमिफाइनल चरणसम्म आइपुग्दा अन्तिम चार टोली रियल मड्रिड, एथ्लेटिको मड्रिड, युभेन्टस र मोनाकोमध्ये कुन टोली यरोपियन च्याम्पियन बन्ने अड्कलबाजीहरु सुरु भईसकेका छन् ।

सेमिफाइनलका पहिलो लेगका खेलहरु यो हप्ता हुने भएको छ । जसअन्तर्गत गतसिजनको विजेता तथा उपविजेता क्रमश रियल मड्रिड र एथ्लेटिको मड्रिडको पहिलो लेग मंगलबार आज राति हुँदैछ ।

गतसिजनको फाइनलमा भिडेका टोलीबिचको खेल भएको हुनाले आजरातिको खेललाई फाइनल सरह मानिएको छ । रियल मड्रिडको घरेलु मैदान सान्टियागो बर्नाबेउमा हुने मड्रिड डर्बीमा सुरक्षा चुनौति भने उच्च रहेको छ। गएका केही खेलहरुमा भएका झडपका घटानालाई मध्यनजर राख्दै अप्रिय घटना हुन नदिन राति हुने खेलका लागि २ हजार भन्दा बढी सुरक्षा कर्मी खटाइने सरकारी अधिकारीले बताएका छन् ।

गतसिजनको उपाधी भिडन्तमा रहेका दुई स्पेनिस क्लब रियल मड्रिड र एथ्लेटिको मड्रिडबिचको खेल रोमाञ्चक हुने पक्का छ । गत सिजन रियलले एथ्लेटिकोलाई निर्धारित तथा अतिरिक्त समयमा १-१ को बराबरिमा सकिएको फाइनल खेलमा ट्राइब्रेकरमा ५-३ ले पराजित गर्दै उपाधि हात पारेको थियो ।

रियल मड्रिड सातौँ पटक च्याम्पियन्स लिगको सेमिफाइनल चरणमा आइपुगको छ । पछिल्लो पटक लालिगामा गत अप्रिलमा भएको मड्रिड डर्बीमा खेल १-१ को बराबरिमा सकिएको थियो । पछिल्लो समय उत्कृष्ट फर्ममा रहेको रियल मड्रिड आजको खेलमा जित निकाल्दै यो पटक पनि युरोपको च्याम्पियन बन्ने अन्तिम प्रतिस्पर्धाको लागि छनौट हुन चाहन्छ तर एथ्लेटिको पनि पछिल्ला तीन सिजनमा व्यहोरेको हारको बदला लिने तयारीमा रहँदा खेल निकै प्रतिस्पर्धात्मक हुने पक्का छ ।

मड्रिड डर्बीको खेललाई रियलका प्रशिक्षक जिनेदिन जिदानेले पनि कमजोर आँकेका छैनन् । उनले खेल ५० ५० मा रहेको बताएका छ् । एथ्लेटिकोका प्रशिक्षक डिएगो सिमोनले पनि खेल प्रतिस्पर्धात्मक हुने भएपनि आफ्ना खेलाडीले उत्कृष्ट प्रदर्शन गर्ने विश्वास व्यक्त गरे ।
