च्याम्पियन्स लिग :रियल मड्रिडद्वारा एथ्लेटिको पराजित, रोनाल्डोले गरे ह्याट्रिक

काठमाण्डौँ। च्याम्पियन्स लिग सेमिफाइनल अन्तर्गतको पहिलो लेगमा रियल मड्रिड विजयी भएको छ। घरेलु मैदान सान्टियागो बर्नेबेउमा भएको खेलमा रियल मड्रिडले एथ्लेटिको मड्रिलाई ३-० ले पराजित गरेको छ। यो खेलमा रियल मड्रिडका स्ट्राइकर क्रिस्टियानो रोनाल्डोले ह्याट्रिक पूरा गरेका छन्। 

खेलको १० औँ मिनेटमा हेडिङमार्फत गोल गर्दै रोनाल्डोले रियलको लागि सुरुवाती अग्रता दिलाएका थिए । त्यसपछि पहिलो हाफमा कुनै टोलीबाट थप गोल हुन सकेन र खेल १-० मा सकियो । 

दोस्रो हाफभित्र रोनाल्डोेले दुई गोल गर्न सफल भए । खेलको ७३ औँ मिनेटमा रोनाल्डोले उत्कृष्ट गोल गरेपछि खेलमा रियलले २-० को अग्रता लियो ।

खेल अवधिभर एथ्लेटिको मड्रिडलाई दबाबमा राखेको रियलको लागि स्ट्राइकर रोनाल्डोले नै खेलको ८६ औँ मिनेटमा गोल गर्दै ३-० को जित सुनिश्चित गरे । यो गोलसँगै उनले ह्याट्रिकसमेत पूरा गरे । सेमिफाइनलको दोस्रो लेग एथ्लेटिको मड्रिडको घरेलु मैदानमा हुनेछ।
