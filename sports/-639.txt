मनाङ बंगलादेशको अवहानी क्लबसँग २-२ को बराबरीमा रोकियो 

काठमाण्डौँ, १३ फागुन। दोस्रो सेखकमल अन्तराष्ट्रिय क्लब कप फुटबलमा नेपालको मनाङ मर्स्याङ्दी क्लब बंगलादेशको चटगाउँ अवहानी क्लबसँग २-२ को बराबरीमा रोकिएको छ ।

बंगलादेशमा जारि प्रतियोगिताअन्तर्गत भर्खरै सम्पन्न भएको खेलमा नेपालको मनाङले सुरुवाती अग्रता लिएपनि खेलमा स्पष्ट जित निकाल्न सकेन । खेलको तेस्रो मिनेटमा मनाङका ओलाओलेले गोल गरेका थिए ।

खेलको २२ औँ मिनेटमा ओलाओलेले व्यक्तिगत दोस्रो गोल गर्दै मनाङलाइ २-० को अग्रता दिलाएका थिए । त्यसपछि खेलको ३२ औ मिनेटमा अवहानीले एक गोल फर्काउन सफल भयो । ६२ औँ मिनेटमा प्राप्त पेनाल्टीलाई सदुपयोग गर्दै अवहानीले खेललाई २-२ को बराबरीमा पुर्याएको थियो । त्यसपछि कुनै पनि टिमबाट गोल हुन सकेन र खेल २-२ को बराबरीमै सकियो ।

मनाङले सेमिफाइनलका लागि भने अफगानिस्तानको शाहिन आस्मयी र बंगलादेशको मोहमोदेन स्पोटिङ क्लब बिच हुने खेलको नतिजा पर्खनुपर्ने हुन्छ । खेल शुक्रबार बेलुका नै हुनेछ । खेलमा मोहमोदेन विजयी भए मनाङ सेमिफाइनल पुग्ने छ ।
