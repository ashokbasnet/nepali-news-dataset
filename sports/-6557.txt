आइपिएल- बैंगलोरको हारको यात्रा रोकिएन, पञ्जाबले जित्यो

काठमाण्डौँ। इन्डियन प्रिमियर लिग आइपिएल क्रिकेटमा किङ्स इलेभेन पञ्जाब विजयी भएको छ । शुक्रबार राति सम्पन्न खेलमा पञ्जाबले रोयल च्यालेन्जर्स बैंगलोरलाई १९ रनले पराजित गरेको हो । 

१ सय ३९ रनको लक्ष्य पक्ष्याएको बैंगलोर १९ ओभरमा सबै विकेट गुमाएर १ सय १९ रन मात्र बनाउन सक्यो । बैंगलोरका लागि मन्दिप सिंहले ४० बलमा ४६ तथा पवन नेगीले २१ रन बनाउनुबाहेक अन्य ब्याट्सम्यान खुलेर खेल्न सकेनन् । बलिङतर्फ सन्दिप शर्मा र अक्जर पटेलले समान तीन तीन तथा मोहित शर्मा र म्याक्सवेलले २/२ विकेट लिए ।

यसअघि टस हारेर पहिले ब्याटिङ गरेको पञ्जाबले निर्धारित २० ओभरमा १ सय ३८ रनको योगफल तयार पारेको थियो । उसका अक्जर पटेलले सर्वाधिक नट आउट ३८ रनको योगदान गरे । १७ बलको सामना गरेका उनले दुई छक्का र तीत चौका प्रहार गरे । त्यस्तै सन मार्सले २०, रिद्दिमान शाहले २१ तथा मनन वोहराले २५ रन जोडे ।

जितसँगै पञ्जाबको प्लेअफमा पुग्ने सम्भावना बढेको छ । पाँचौ स्थानमा रहेको पञ्जाबको १० अंक छ । दुई खेल बाँकी हुँदा तालिकाको पुछारमा रहेको बैंगलोरको ५ अंक मात्र छ।
