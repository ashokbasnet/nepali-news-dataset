आइपिएल : मुम्बई पराजित, हैदरावादको प्लेअफ सम्भावना कायमै 

काठमाण्डौँ। इन्डियन प्रिमियर लिग आइपिएल क्रिकेटमा सनराइजर्स हैदराबाद विजयी भएको छ । सोमबार राति सम्पन्न खेलमा मुम्बई इन्डियन्सलाई ७ विकेटले पराजित गर्दै हैदरावादले प्ले अफमा पुग्ने सम्भावनालाई बलियो बनाएको हो ।

१ सय ३९ रनको लक्ष्य हैदरावादले १८ दशमलव दुई ओभरमा तीन विकेट गुमाएर पूरा गर्यो । हैदरावादको लागि शिखर धवनले ४६ बलमा नट आउट ६२ रनको योगदान गर्दै टोलीको जित सुनिश्चित गरे । त्यस्तै मोइसेज हेनरिक्सले ३५ बलमा ४४ रन बनाए ।
बलिङतर्फ मुम्बईका जस्प्रिट बुम्राह, लासिथ मालिंगा र मिचेल एमसिक्लेनघनले एक एक विकेट लिए ।

यसअघि टस जितेर पहिले ब्याटिङ गरेको मुम्बईले निर्धारित २० ओभरमा ७ विकेट गुमाउँदै १ सय ३८ रनको योगफल तयार पारेको थियो । उसका कप्तान रोहित शर्माले ४५ बलमा ६७ रनको योगदान गरे भने पार्थीव पट्टेलले २३ रन जोडे । नाबी र खानले कसिलो बलिङ गर्दै ८ ओभरमा ३५ रन मात्र खर्चिँदा मुम्बईले धेरै रन बटुल्न सकेन ।

हैदराबादका सिद्धार्थ कौलले तीन, भुवनेश्वर कुमारले दुई साथै मोहम्मद नाबी र रसिद खानले एक एक विकेट लिए ।
