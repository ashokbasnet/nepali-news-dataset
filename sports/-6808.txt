विमान दुर्घटनामा १९ खेलाडी गुमाएको चापेकोएन्सेले उपाधि जित्यो

काठमाण्डौँ। विमान दुर्घटनामा क्लबका अधिकांश खेलाडी र पदाधिकारी गुमाएको ब्राजिलको फुटबल क्लब चापेकोएन्सेले उपाधि जित्न सफल भएको छ । भयानक दुर्घटनामा क्लबका तीन खेलाडी डिफेन्डर निटो र एलन रुस्चेल तथा गोलरक्षक ज्याक्सन फाल्लमान्नसहित ६ जना बाँच्न सफल भएका थिए ।  

 चापेकोएन्सोले सान्टा काटारिना स्टेट च्याम्पियनसिपको उपाधि जितेको हो ।

आइतबार राति सम्पन्न फाइनल प्लेअफमा एवाईसँग १-० ले पराजित भएपनि चापेकोएन्सेले उपाधि जित्न सफल भयो । पहिलो लेगमा चापेकोएन्सेले १-० को जित निकालेको थियो । उसले अघिल्लो चरणमा गरेको प्रदर्शनको आधारमा उपाधि जितेको हो । यो सँगै चापेकोएन्सेले लगातार दोस्रो पटक यो उपाधि जितेको छ।

गत नोभेम्बरमा साउथ अमेरिकानाको फाइनल खेल्न कोलम्बिया जाने क्रममा विमान दुर्घटना हुँदा १९ खेलाडी, क्लबका पदाधिकारीसहित ७१ जनाको ज्यान गएको थियो ।
