मोहमेदनले आस्मयीलाई हराउँदा मनाङ सेमिफाइनलमा

काठमाण्डौँ १४ फागुन। बंगलादेशमा जारी दोस्रो शेख कमल प्रतियोगितामा नेपालको मनाङ मर्स्याङ्दी क्लब सेमिफाइनलमा प्रवेश गरेको छ ।

शुक्रबार भएको समूह चरणको अन्तिम खेलमा बंगलादेशको मोहमेदन क्लबले शहिन आस्मयीलाई २ १ ले पराजित गरेपछि मनाङको अघिल्लो चरणको बाटो खुलेको हो ।

मनाङ र मोहमेदनको समान ४ अंक भएपनि मनाङले मोहमेदनलाई पराजित गरेकोले मनाङले अन्तिम चारको यात्रा तय गरेको हो ।

चटगाउँ अवहानी क्लब यसअघि नै समूह बि को विजेता बन्दै सेमिफाइनल प्रवेश गरिसकेको छ । अवहानीले शुक्रबार भएकोे खेलमा मनाङसँग २ २ को बराबरी खेलेको थियो ।

समूह ए बाट माल्दिभ्सको टिसी स्पोर्टस क्लब र दक्षिण कोरियाको पोचियोन सिटिजन एफसी सेमिफाइनल प्रवेश गरेका हुन् ।

पहिलो सेमिफाइनलमा मनाङ मर्स्याङदी क्लबले टिसि स्पोर्टस क्लबसँग आइतबार खेल्नेछ भने दोस्रो सेमिफाइनलमा चटगाउँ अवहानी र पोचियोन सिटिजन फुटबल क्लब आमुने सामुने हुनेछन् । दोस्रो सेमिफाइनल खेल सोमबार हुनेछ ।
