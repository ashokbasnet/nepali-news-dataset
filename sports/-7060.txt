आइपिएलमा फेरी चल्यो म्याच फिक्सिङको चलखेल, तीन पक्राउ

काठमाण्डौँ । भारतमा जारी इन्डियन प्रिमियर लिग आइपिएलमा म्याच फिक्सिङको योजना बनाउँदै गरेका तीन ब्यक्तिलाई प्रहरीले पक्राउ गरेको छ । उनीहरुलाई कानपुरको एक होटलबाट पक्राउ गरिएको खबर इन्डिया टुडेले प्रकाशित गरेको हो ।

बुधबार पक्राउ पर्नेमा नयन शाह, विकास चौहान र ग्रीनपार्क रंगशालाका ग्राउण्ड्सम्यानको रुपमा काम गर्ने रमेश नाम गरेका ब्यक्ति छन् । आइपिएलअन्तर्गत ग्रीनपार्क रंगशालामै बुधबार गुजरात लायन्स र दिल्ली डेयर डेभिल्सबिचको खेल भएको थियो । उक्त खेलमा दिल्ली दुई विकेटले विजयी भयो ।

प्रहरीले उनीहरुको साथबाट पाँच थान मोवाइल सेट र ४ लाख ९० हजार नगद बरामद गरेको छ । यसअघि सन् २०१३मा भएको आइपिएलमा म्याच फिक्सिङ भएको तथ्य फेला परेको थियो । उक्त घटनापछि दुई टिम चेन्नाइ सुपरकिङ र राजस्थान रोयल्सलाई दुई बर्षको लागि प्रतिबन्ध लगाइएको थियो ।
