इंग्लिस प्रिमियर लिगमा चेल्सी विजयी, ११ अंकको अग्रता कायम

एजेन्सी, १५ फागुन - इंग्लिस प्रिमियर लिगमा शीर्ष स्थानको चेल्सी स्वान्सी सिटीलाई ३-१ ले हराउँदै विजयी भएको छ।

लिग अन्तर्गत शनिबार राति घरेलु मैदानमा भएको खेलमा चेल्सीले स्वान्सी सिटीलाई ३-१ ले हराउदै ११ अंकको अग्रता कायम गर्यो।

चेल्सीका लागि सेस फाब्रिगास, पेड्रो र डिएगो कोस्टाले गोल गरे। स्वान्सी सिटीका लागि फर्नान्डो लोरेन्टेले एक गोल फर्काए। पहिलो हाफको इन्जुरी समयमा लोरेन्टेले स्वान्सीका लागि गोल गरेपछि खेल १-१ को बराबरीमा आयो।

दोस्रो हाफमा चेल्सीले थप दुई गोल गर्यो। ७२ औं मिनेटमा पेड्रो तथा ८४ औं मिनेटमा कोस्टाले गोल गरेपछि चेल्सी ३–१ ले विजयी भयो।

जितपछि शीर्ष स्थानको चेल्सीको २६ खेलबाट ६३ अंक भएको छ। एक खेल कम खेलेको दोस्रो स्थानको म्यानचेस्टर सिटीको ५२ तथा तेस्रो स्थानको टोटनह्याम र चौथो स्थानको आर्सनलको समान ५० अंक छ।
