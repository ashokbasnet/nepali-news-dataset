लालिगामा सेभिल्लाको टक्कर रियल मड्रिडसँग

काठमाण्डौँ १५, फागुन। सेभिल्लाले लालिगामा शिर्षस्थानको रियल मड्रिडसँगको अंक बराबरी गरेको छ ।
गएराति सम्पन्न खेलमा रियल मड्रिडलाई टक्कर दिन आइपुग्ने क्रममा सेभिल्लाले रियल बेटिसलाई २-१ गोलअन्तरले हराएको हो । सेभिल्लाको जितमा मर्काडो र इबोरा नायक बने ।

खेल सुरु भएको ३६ औँ मिनेटमा डुर्मिसिले गोल गर्दै रियल बेटिसलाई १-० को अग्रता दिलाएका थिए । पहिलो हाफमा १-० ले पछि परेको अवस्थालाई उल्टाउँदै सेभिल्लाले दोस्रो हाफमा उत्कृष्ट पुनरागमन गर्न सफल भयो ।

दोस्रो हाफको ५६ औँ मिनेटमा ग्याब्रियल मर्काडोले सेभिल्लाको लागि बराबरी गोल गरे । त्यसपछि भिसेन्ट इबोराले ७६ औँ मिनेटमा गोल गर्दै सेभिल्लाको लागि २-१ को जित सुनिश्चित गरे ।

५२ अंकका साथ रियल मड्रिड अंकतालिकाको शिर्षस्थानमा यथावत छ । उसले २२ खेल खेलेको छ । दोस्रो स्थानमा आइपुगेको सेभिल्लाले २४ खेलबाट रियलसँगको अंक बराबरी गरेको हो । त्यस्तै सेभिल्लाभन्दा एक खेल कम खेलेको बार्सिलोनाको ५१ अंक छ ।
