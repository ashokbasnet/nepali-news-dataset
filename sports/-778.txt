बार्यन म्युनिखले गर्यो ८ गोल, लेवान्डोस्कीको ह्याट्रिक  

काठमाण्डौँ १५ फागुन। जर्मन बुन्डेसलिगामा बार्यन म्युनिखले ह्यामबर्गलाई ८-० ले पराजित गरेको छ।

गएराति सम्पन्न खेलमा लिगलिडर बार्यन म्युनिखले ह्यामबर्गमाथि शानदार जित दर्ता गरेको हो ।
खेलको पहिलो हाफभित्रमै बार्यन म्युनिखले ३ गोल गरिसकेको थियो ।

खेल सुरु भएको १७ औँ मिनेटमा अटुरो भिडालले बार्यन म्युनिखको लागि गोलको खाता खोलेका थिए । बार्यन म्युनिखका रोबर्ट लेवान्डोस्किले ह्याट्रिक गरे भने किङ्गस्ले कोमानले दुई गोल गरे ।  

खेलमा ह्यामबर्गलाई एकोहोरो दबाबमा राखेको बार्यन म्युनिखलाई जिताउन डेविड अलाबा र आर्जेन रोबिनले एक एक गोल गरे । खेल अवधिभर गोलविहिन बनेको ह्यामबर्ग ८-० को लज्जास्पद हार बेहोर्न बाध्य भयो ।

हिजोको जितपछि लिगलिडर बार्यन म्युनिखको २२ खेलबाट ५३ अंक छ । समान खेल खेलेको दोस्रो स्थानको आर बि लेपजिङले ४८ अंक बटुलेको छ ।
