प्रधानमन्त्री कप क्रिकेट - पुलिस विजयी, पूर्वाञ्चल फेरी हार्‍यो 

काठमाण्डौँ । प्रधानमन्त्री कप क्रिकेटमा नेपाल पुलिस क्लब विजयी भएको छ । बिहिबार टियु मैदान कीर्तिपुरमा भएको खेलमा पुलिसले पूर्वाञ्चल विकास क्षेत्रलाई ९ विकेटले पराजित गरेको हो । यो पूर्वाञ्चलको लगातार दोस्रो हार हो ।  

पूर्वाञ्चलले दिएको १ सय ५ रनको लक्ष्य पुलिसले १७ दशमलव १ ओभरमा मात्र १ विकेट गुमाएर पूरा गर्यो । पुलिसलाई जिताउन सुनिल धमलाले ५२ तथा दिलिपनाथले ३६ रनको योगदान गरे ।

टस हारेर पहिले ब्याटिङ गरेको पूर्वाञ्चलले ३७।१ ओभरमा सबै विकेट गुमाएर १ सय ४ रनको सामान्य स्कोर तयार पारेको थियो । उसका लागि मेहवुब आलमले ४० तथा अमल दासले १३ रन बनाउनुबाहेक अन्य कुनै पनि ब्याट्सम्यानले दोहोरो अंक भेट्न सकेनन् ।

बलिङतर्फ पुलिसका सिद्धान्त लामिछानेले तीन विकेट लिए । त्यस्तै ललित भण्डारी र सुसिल कँडेलले समान दुई दुई विकेट लिए ।
