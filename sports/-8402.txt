प्रधानमन्त्री कप क्रिकेट - सुदुरपश्चिमाञ्चल पराजित, आर्मी सेमिफाइनलमा

काठमाण्डौँ। नेपाल आर्मी क्लब राजधानीमा जारी प्रधानमन्त्री कप क्रिकेटको सेमिफाइनलमा प्रवेश गरेकाृे छ । शनिबार टियु मैदानमा भएको खेलमा सुदुर पश्चिमाञ्चललाई ८ विकेटले पराजित गर्दै आर्मीले अन्तिम चारमा स्थान पक्का गरेको हो । 

सुदुर पश्चिमाञ्चलले प्रस्तुत गरेको ५१ रनको झिनो लक्ष्य आर्मीले ६।३ ओभरमा मात्र दुई विकेट गुमाएर पूरा गर्यो । आर्मीको लागि कप्तान विनोद भण्डारीले नट आउट २१ तथा सागर पुन र अनिल मण्डलले समान १० रनको योगदान गरे । 

टस जितेर पहिले ब्याटिङ गरेको सुदुर पश्चिमाञ्चलले २२ ओभरमा सबै विकेट गुमाएर मात्र ५० रन बनाउन सक्यो । सुदुर पश्चिमाञ्चलका बसन्त खत्रिले २० रन बनाउनुबाहेक अन्य कुनै पनि ब्याट्सम्यानले दोहोरो अंक भेट्टाउन सकेनन् ।

बलिङतर्फ आर्मीका जितेन्द्र मुखिया एक्लैले ६ विकेट लिए । त्यस्तै सागर पुनले तीन तथा सुसन भारिले एक विकेट लिए । यसअघि नेपाल पुलिस क्लब पनि अन्तिम चारमा प्रवेश गरिसकेको छ ।
