बर्षाले अवरोध गरेको खेलमा आर्मीले पश्चिमाञ्चललाई हरायो

काठमाण्डौँ। राजधानीमा जारि प्रधानमन्त्री कप एकदिवसीय क्रिकेट प्रतियोगितामा नेपाल आर्र्मी विजयी भएको छ। सोमबार टियू मैदान कीर्तिपुरमा भएको खेलमा आर्मीले पश्चिमाञ्चल विकास क्षेत्रलाई डकवर्थ एण्ड लुइसको आधारमा १६ रनले पराजित गरेको हो ।

आर्मीले ३७ ओभरमा ४ विकेट गुमाएर १ सय ६० रन बनाएपनि बर्षाको कारण खेलमा अवरोध भएपछि पश्चिमाञ्चलले २० ओभरमा १४८ रनको लक्ष्य पाएको थियो ।

पश्चिमाञ्चल विकास क्षेत्रले २० ओभरमा ६ विकेट गुमाएर १ सय ३१ रन मात्र बनाउन सक्यो । पश्चिमाञ्चलको लागि सौरभ खनालले ४९ बलमा नट आउट ९० रनको योगदान गरे पनि टोलीलाई जित दिलाउन सकेनन् । उनले तीन चौका र ११ छक्का प्रहार गरेका थिए । तर अन्य कुनै पनि ब्याट्सम्यानले दोहोरो अंक छुन सकेनन् ।


टस हारेर पहिले ब्याटिङ गरेको आर्मीले ३७ ओभरमा १ सय ६० रन बनाएको थियो ।
उसका लागि सुवाश खकुरेलले  सर्वाधिक ५० रनको योगदान गरे भने प्रदिप ऐरी ४५ रनमा नट आउट रहे । त्यस्तै कप्तान ज्ञानेन्द्र मल्ल ३३ रनमा नट आउट रहे भने आसिफ सेखले १९ रन बनाए ।
