मनाङ माल्दिभ्सको टिसि स्पोर्टस् क्लबसँग पराजित

काठमाण्डौ १६ फागुन। बंगलादेशमा जारी दोस्रो शेख कमल अन्तराष्ट्रिय क्लब कपअन्तर्गत सेमिफाइनलमा नेपालको मनाङ मर्स्याङ्दी क्लब र माल्दिभ्सको टि स्पोर्टस् क्लबसँग पराजित भएको छ ।

सोमबार सम्पन्न खेलमा मनाङले उत्कृष्ट खेल प्रदर्शन गरेपनि स्पोर्टस क्लबसँग १- ० को हार बेहोर्न पुग्यो ।

पहिलो हाफ गोलरहित सकिएको खेलमा टिसी स्पोर्टस्लाई जित दिलाउन खेलको ८३ औँ मिनेटमा नफ्लु अलिले एक मात्र  निर्णायक गोल गरे ।

समूह चरणमा समूह बि को उपविजेता बन्दै मनाङले अन्तिम चारमा स्थान बनाएको थियो भने टि स्पोर्टस् समूह ए को विजेता बन्दै सेमिफाइनल यात्रा तय गरेको थियो ।


टिसी स्पोर्टस क्लबको गोलपोष्ट सम्हालेका नेपाली राष्ट्रिय टोलीका गोलरक्षक किरण चेमजोङले उत्कृष्ट बचाउ गर्दै मनाङको प्रहारलाई रोक्न सफल भए ।

बंगलादेशमा भएको प्रतियोगितामा मनाङको हौसला बढाउन उल्लेख्य सङ्ख्यामा नेपाली समर्थकहरु उपस्थित भएका थिए ।

खेलमा उत्कृष्ट प्रदर्शन गरेका किरण चेमजोङ म्यान अफ दि म्याच बने । उनले ५०० अमेरिकन डलर पुरस्कार पाए ।
