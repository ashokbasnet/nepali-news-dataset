च्याम्पियन्स लिगको महाभिडन्त आज - रियल मड्रिड भर्सेस युभेन्टस

काठमाण्डौं। युरोपको प्रतिष्ठित प्रतियोगिता यूईएफए च्याम्पियन्स लिगको उपाधिको लागि शनिबार राति स्पेनिस क्लब रियल मड्रिड र इटालियन क्लब युभेन्टस भिड्दैछन् । 

आ आफ्नो देशका घरेलु लिग जितेका रियल मड्रिड र युभेन्टसबिचको खेल निकै रोमाञ्चक हुने अपेक्षा गरिएको छ । वेल्सको कार्डिफमा रहेको मिलेनियम रंगशालामा हुने खेलले यो सिजनको नया युरोपियन च्याम्पियन क्लब पाउनेछ। 

रियल मड्रिड प्रतियोगितामा सबैभन्दा बढी पटक उपाधि जित्ने टोली हो । अहिलेसम्म ११ पटक च्याम्पियन्स लिग जितको रियल मड्रिड युभेन्टसलाई पराजित गर्दै लगातार दुइं सिजन उपाधि हात पार्ने कीर्तिमान बनाउने उद्देश्यका साथ मैदान उत्रने छ । युभेन्टसले भने अहिलेसम्म तीन पटक च्याम्पियन्स लिगको उपाधि जितेको छ । गत सिजन घरेलु प्रतिद्वन्द्वी एथ्लेटिको मड्रिडलाई पराजित गर्दै रियलले लिगको उपाधि जितेको थियो । 


च्याम्पियन्स लिगको नामबाट प्रतियोगिता हुन थालेपछि अहिलेसम्म कुनै पनि टोलीले दुई सिजन लगातार उपाधि जित्न सकेका छै्रनन् । स्ट्राइकर क्रिस्टियानो रोनाल्डोसहित रियल मड्रिडका खेलाडीहरु यो सिजन उत्कृष्ट लयमा छन् । त्यस्तै युभेन्टस पनि विपक्षीको पोष्टतिर प्रहार गर्न माहिर मानिन्छ भने उसको रक्षपंक्ती पनि मूख्य अस्त्र हो ।

आज राति हुने फाइनल खेल रियल मड्रिड र युभेन्टसबिचको च्याम्पियन्स लिग र युरोपियन कपमा गरि १९ औँ पटक आमुनेसामुन्ने हुन लागेको खेल हो । यसअघिका १८ पटकको भेटमा दुवैले ८८ पटक जित आफ्नो पोल्टामा पारेका छन् । दुई खेल बराबरिमा टुंगिएको छ । 

अहिलेसम्म सबैभन्दा बढी १५ पटक फाइनलमा पुगको रियल मड्रिडले युभेन्टससँगको पछिल्लो सन् १९९८ को फाइनल भेटमा १ ० ले जित निकाल्दै उपधि कब्जा गरेको थियो । युभेन्टसले आजको खेलमा जित निकाल्दै १९ बर्षअघिको रियलसँगको बदला लिने दाउमा छ ।
