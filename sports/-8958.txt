इतिहास रच्दै रियल मड्रिड बन्यो युरोपियन च्याम्पियन, रोनाल्डो नायक 

काठमाण्डौं। च्याम्पियन्स लिग फुटबलको उपाधि स्पेनिस क्लब रियल मड्रिडले जितको छ । शनिबार राति सम्पन्न फाइनल खेलमा इटालिएन क्लब युभेन्टसलाई ४-१ गोलले परजित गर्दै रियलले लगातार दुई सिजन च्याम्पियन्स लिगको उपाधि जित्न सफल भएको हो । 

२० औँ मिनेटमा स्ट्राइकर क्रिस्टियानो रोनाल्डोको गोलबाट रियल मड्रिडले सुरुवाती अग्रता लिएको थियो । उनले गरेको यो गोल रियल मड्रिडले च्याम्पियन्स लिगमा गरेको ५०० गोलको कीर्तिमान बनेको छ । २७ औँ मिनेटमा युभेन्टसका मारियो मान्जुकिकले बराबरि गोल फर्काएपछि पहिलो हाफमा खेल एक एक को बराबरिमा सकिएको थियो । 

पहिलो हाफमा रक्षापंक्ती बलियो देखिएपनि युभेन्टसले दोस्रो हाफमा भने आफ्नो लयालाई कायम गर्न सकेन र रियलले लगातार आक्रामक खेल खेल्न सफल भयो । 

६१ औँ मिनेटमा रियलका कासेमिरोले सुन्दर गोल गरे । त्यसको तीन मिनेट बित्न नपाउँदै रोनाल्डोले व्यक्तिगत दोस्रो गोल गर्दा खेल ३-१ को अवस्थामा पुगेको थियो ।  

८४ औँ मिनेटमा जुआन कुआर्डाडो दोस्रो पहेँलो कार्ड पाएर मैदानबाट बाहिरिए पछि युभेन्टस १० खेलाडीमा सिमित बनेको थियो । दोस्रो हाफको अन्तिम समयमा असेन्सियोले गोल गर्दै रियल मड्रिडलाई ४-१ को जित सुनिश्चित गरे । खेलमा दुई गोल गरेका रोनाल्डो म्यान अफ दि म्याच बने ।  

च्याम्पियन्स लिगको नामबाट प्रतियोगिता हुन थालेपछि रियल मड्रिड लगातार दुई सिजनको उपाधि जित्ने पहिलो क्लब बनेको छ । क्रिस्टियानो रोनाल्डो १२ गोलसँगै यो सिजन च्याम्पियन्स लिगमा सबैभन्दा बढी गोल गर्ने खेलाडी समेत बनेका छन् ।
