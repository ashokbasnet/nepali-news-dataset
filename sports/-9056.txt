च्याम्पियन्स ट्रफीमा भारतको शानदार जित, पाकिस्तान १२४ रनले पराजित 

काठमाण्डौँ। च्याम्पियन्स ट्रफी क्रिकेटमा भारतले पाकिस्तानविरुद्ध शानदार जित निकालेको छ । प्रतियोगिताअन्तर्गत आइतबार राति सम्पन्न खेलमा भारतले पाकिस्तानलाई १ सय २४ रनले पराजित गरेको हो ।

बेलायतको बर्मिंंघममा भएको खेलमा पाकिस्तान डिएल मेथडका आधारमा १२४ रनले पराजित भएको हो । 
पानी परेकोले ४८ ओभरमा छोट्याइएको खेलमा भारतले ३ सय १९ रनको योगफल तयार पारेपनि डिएल मेथडअनुसार पाकिस्तानले २ सय ८९ रनको नयाँ लक्ष्य पाएको थियो । पाकिस्तान ३३.४ ओभरमा सबै विकेट गुमाएर १ सय ६४ रनमा समेटियो ।
 
पाकिस्तानको लागि अजर अलिले ५० तथा मोहम्मद हफिजले ३३ रनको योगदान गरे । बलिङतर्फ भारतका उमेश यादवले ३ तथा हार्दिक पाण्ड्या र रविन्द्र जडेजाले समान दुई दुई विकेट लिए । 

यसअघि टस हारेर पहिले ब्याटिङ गरेको भारतले ४८ ओभरमा तीन विकेट गुमाएर ३ सय १९ रन बनाएको थियो । उसका लागि रोहित शर्माले सर्वाधिक ९१ तथा विराट कोहलीले नट आउट ८१ रनको योगदान गरे । 

त्यस्तै शिखर धवनले ६८ तथा युवराज सिंहले ५३ रन बनाए । हार्दिक पाण्ड्याले ८ बलमा २० रन बनाए ।
