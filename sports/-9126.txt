मैत्रीपूर्ण फुटबलमा आज नेपाल र भारत भिड्दै

काठमाण्डौं । एएफसी एसियन कपको तयारीमा रहेका नेपाल र भारतले मंगलवार मैत्रीपूर्ण खेल खेल्दैछन् । बेलकी सवा सात बजे मुम्बइको अँधेरी स्पोर्टस कम्प्लेक्समा सुरु हुने खेलमा नेपालले भारतको सामना गर्न लागेको हो । 

 फिफा वरियतामा नेपाल भन्दा ६९ स्थान माथि रहेको भारतसँग हुने खेलमा नेपालले केही नयाँ खेलाडीलाई आज मैदान उतादै
ृछ । मिडफिल्डर हेमन्त थापामगर, लेफ्ट ब्याक बिमल बस्नेत तथा गोलकिपर बिशाल श्रेष्ठले राष्ट्रिय टिमबाट पहिलो पटक खेल्ने अवसर पाएका हुन् । 

मैत्रीपूर्ण खेलको लागि यसअघि नै घोषणा भएको २० सदस्यीय नेपाली टोलीको कप्तानी विराज महर्जनले गर्नेछन् । भारतीय टोलीको कप्तानी सम्हाल्दै आएका सुनिल क्षेत्री आजको खेलमा भने उपस्थित हुने छैनन् । उनको स्थानमा गुरप्रित सिंह सान्धुले कप्तानी सम्हाल्ने छन् ।
 
आउँदो जेठ ३० गते एसियन कप छनौटअन्तर्गत हुने खेलको तयारीस्वरुप भारतीय मैदानमा उत्रन लागेको नेपालको लागि मैत्रीपूर्ण खेल महत्वपूर्ण मानिएको छ । नेपालले पछिल्लो पटक भारतलाई सन् २०१३ को साफ च्याम्पियनसिपमा पराजित गरेको थियो । त्यसयता नेपालले भारतलाई हराउन सकेको छैन ।

नेपाल र भारतबिच अहिलेसम्म भएका १८ खेलमा नेपालले दुई खेल मात्र जितेको छ । बाँकी १२ खेलमा भारतले बाजी मारेको छ भने चार खेलमा बराबरी भएको छ ।
