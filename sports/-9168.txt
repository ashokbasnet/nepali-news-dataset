प्रधानमन्त्री कप क्रिकेटको उपाधिका लागि आर्मी र पुलिस भिड्ने 

काठमाण्डौं। प्रधानमन्त्री कप एकदिवसीय क्रिकेटको उपाधिको लागि दुई विभागीय टिम नेपाल आर्मी र नेपाल पुलिस क्लब भिड्ने भएका छन् । मंगलबार भएको दोस्रो सेमिफाइनल खेलमा आर्मीले पश्चिमाञ्चललाई चार विकेटले पराजित गरेपछि फाइनलमा स्थान पक्का गरेको छ ।
 
टियू मैदानमा टस हारेर पहिले ब्याटिङ गरेको पश्चिमाञ्चलले ४९ ओभरमा ९ विकेट गुमाएर २ सय ३५ रनको योगफल तयार पारेको थियो । उसका लागि सौरभ खनालले ८२ तथा कृष्ण कार्कीले ७५ रनको योगदान गरे । त्यस्तै नुरधोज सेनले २६ रन बनाए । 

२ सय ३६ रनको लक्ष्य आर्मीले ६ विकेट गुमाएर ४ बल बाँकी छँदै पूरा गर्यो । आर्मीका लागि सागर पुनले सर्वाधिक ६५ तथा राजेश पुलामी मगरले नट आउट ५५ रनको योगदान गरे ।

त्यस्तै अनिल मण्डलले ४८ तथा राजु रिजालले नट आउट २६ रन बनाए । बलिङतर्फ पश्चिमाञ्चलका धिरज शाहीले दुई विकेट लिए । त्यस्तै विपिन खत्री, कृष्ण कार्की र रोहित कुमारले समान एक एक विकेट लिए । 
फाइनल खेल बुधबार हुनेछ ।
