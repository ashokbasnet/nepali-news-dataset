प्रधानमन्त्री कप फाइनल खेल बर्षाले अवरद्ध, आर्मी र पुलिसले बाँडे उपाधि

काठमाण्डौँ। प्रधानमन्त्री कप एकदिवसीय क्रिकेट प्रतियोगिताका उपाधि दुई विभागीय टोली नेपाल आर्मी र नेपाल पुलिस क्लबले बाँडेका छन् । खेलमा बर्षाको कारण अवरुद्ध बनेपछि दुबै टोली उपाधी बाँड्न बाध्य भएका हुन् । 

खेलको पहिलो इनिङमा पुलिसले १ सय २६ रनको योगफल तयार पारेको थियो । १ सय २७ रनको विजयी लक्ष्य पक्ष्याएको आर्मीले २ ओभरमा एक विकेट गुमाएर ७ रन जोड्दा बर्षाको कारण खेल अवरुद्ध हुन पुगेको थियो । त्यसपछि खेल खेलाउन नसकिएपछि अम्पाएरले खेलको नियमअनुसार दुवै टोलीलाई विजेता घोषणा गरेका हुन् ।

भारी बर्षाको कारण निर्धारित समयमा खेल हुन नसकेपछि आर्मी र पुलिस दुबैले उपाधि बाँडेका हुन् । उपाधि बाँडिएसँगै विजेताले पाउने भनि निर्धारण गरिएको २० लाख र उपविजेताले पाउने १० लाखबाट संयुक्त रुपमा आर्मी र पुलिस दुबै टोलीले १५ १५ लाख पुरस्कार प्राप्त गरेका छन् । 
टियू मैदान कीर्तिपुरमा भएको खेलमा यसअघि पहिले ब्याटिङ गरेको पुलिसले ४५।१ ओभरमा सबै विकेट गुमाएर १२६ रनको योगफल तयार पारेको हो । पुलिसका लागि सुनिल धमलाले सर्वाधिक ३२ तथा सिद्वान्त लोहनीले २० रनको योगदान गरे । त्यस्तै दिपेन्द्रसिंह ऐरी १९, कुशल भुर्तेल १५ तथा सुशिल कँडेल १२ रनमा आउट भए । 

पुलिसलाई सस्तैमा समेट्ने क्रममा आर्मीका सुसन भारी र जितेन्द्र मुखियाले समान तीन तीन विकेट लिए । त्यस्तै सागर पुनले दुई तथा सोमपाल कामीले १ विकेट हात पारे । 
सामान्य लक्ष्यमै पुलिसलाई रोक्न सफल भएकोमा आर्मी खुशी देखिएको थियो । तर बर्षाको कारण खेल हुन नसकेपछि आर्मीले घाटा महशुस गरेको छ । 

जेठ ९ गतेबाट सुरु भएको प्रतियोगिता सर्वाधिक पुरस्कार राशीको क्रिकेट प्रतियोगिता हो । राखेपले आयोजना गरेको प्रतियोगितामा पाँच विकास क्षेत्र र तीन विभागीय आर्मी, पुलिस र सशस्त्र प्रहरीको टोली सहभागि थियो ।
