रानिएरीलाई बर्खास्त गरेपछिको खेलमा लेस्टरद्वारा लिभरपुुल पराजित

काठमाडौँ, १७ फागुन । पूर्व प्रशिक्षक क्लाउडियो रानिएरीलाई बर्खास्त गरेपछिको खेलमा लेस्टर सिटी विजयी भएको छ ।

इंगलिस प्रिमियर लिगअन्तर्गत गएराति सम्पन्न खेलमा लेस्टरले लिभरपुलमाथि ३-१ को शानदार जित निकालेको हो ।

लेस्टर सिटीको जितमा जेमी भार्डीले २  तथा ड्यानी ड्रिंकवाटरले १ गोल गरे ।

खेलको २८ औँ मिनेटमा जेमी भार्डीको गोलबाट लेस्टरले सुरुवाती अग्रता लिएको थियो। त्यसको ११ मिनेटपछि ड्रिंकवाटरले लेस्टरको लागि दोस्रो गोल गरे। पहिलो हाफमै २-० ले पछि परेको लिभरपुलले खेलको ६० औँ मिनेटमा अर्काे गोल खायो । यो गोल पनि भार्डीले नै गरेका थिए ।

लिभरपुलको लागि फिलिप कोटिन्होले एक गोल फर्काए ।

हिजोको जितपछि लेस्टर सिटी अंकतालिकाको १५ औँ स्थानमा पुगेको छ भने लिभरपुल ४९ अंकका साथ लिगको ५ औँ स्थानमा छ ।
