कीर्तिमानी धावक रोकायालाई आदर्श व्यक्तित्व अवार्ड

जुम्ला, १८ फागुन - कर्णालीको हिमचितुवाको सङ्ज्ञा दिइएका कीर्तिमानी धावक हरिबहादुर रोकाया 'आदर्श व्यक्तित्व अवार्ड'बाट सम्मानित भएका छन्।

नेपाल राष्ट्रिय तथा अन्तर्राष्ट्रिय खेलाडी सङ्घ काठमाडौँले कीर्तिमानी धावक रोकायालाई मंगलबार गजराज स्मृति आदर्श व्यक्तित्व अवार्डबाट सम्मान गरिएको हो। यो सम्मान तथा प्रमाणपत्र राष्ट्रिय खेलकुद परिषद्का सदस्यसचिव केशरबहादुर विष्ट र सङ्घका अध्यक्ष दीपक विष्टले संयुक्तरुपमा प्रदान गरेका थिए।

अवार्डसहित उनलाई रु २५ हजार राशि प्रदान गरिएको खेलाडी सङ्घका अध्यक्ष दीपक विष्टले जानकारी दिए। “उहाँ कर्णालीको छोरा मात्र होइन, मुलुककै अमूल्य निधि हो। उहाँको बाटोलाई अबको नयाँ पिँढीले अनुसरण गर्नुपर्दछ,” अध्यक्ष विष्टले भने ।

आदर्शको प्रतिमूर्तिलाई चिन्न नसके ठूलो भूल हुने भन्दै उनले असल कर्म गर्नेहरु इतिहासका नायक बन्ने बताए। एभरेस्ट म्याराथुनमा सबैभन्दा छिटो दौडेर धावक रोकायाले कीर्तिमान राखेका थिए। तीनपटक सो म्याराथुन जितिसकेका धावक रोकायाले हाल जुम्लामा रहेर उदीयमान खेलाडी उत्पादन गरिरहेका छन्।

खेलाडी सङ्घले १० वर्षयता विभिन्न खेलका खेलाडीलाई वर्ष खेलाडी घोषणा गरेर अवार्ड दिने सिलसिलामा धावक रोकाया यो आवार्डबाट सम्मानित भएका हुन्। आदर्श व्यक्तित्व अवार्डबाट सम्मानित धावक रोकायाले यसले आफ्नो यात्रामा थप ऊर्जा दिएको बताए। उनले भने, “अबको नयाँ पुस्ताको खेलाडीले पनि सम्मान पाउनयोग्य काम गरून् गरिदिऊन् र त्यागको भावनाबाट अघि बढिदिऊन्, म त्यही चाहन्छु।” रासस
