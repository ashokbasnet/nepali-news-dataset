विराट कोहलीले बनाए नयाँ कीर्तिमान, तेन्दुलकर, लारा र भिलियर्स पछि परे 

काठमाण्डौँ। भारतीय क्रिकेट कप्तान विराट कोहलीले नयाँ विश्व कीर्तिमान कायम गरेका छन् । उनले एकदिवसीय अन्तराष्ट्रिय क्रिकेटमा सबैभन्दा कम इनिङमा ८ हजार रन पूरा गर्ने कीर्तिमान कायम गरका हुन्।

कोहलीले बिहिबार च्याम्पियन्स ट्रफीको सेमिफाइनलमा बंगलादेशविरुद्धको १ सय ७५ औँ इनिङमा ८ हजार रन पूरा गरेका हुन्। उनले यो खेलमा ७८ बलमा ९६ रन बनाएका थिए । यसअघि एबीडिभिलियर्सले सन् २०१५को अगस्टमा १८२ औँ इनिङमा बनाएको ८ हजार रनको कीर्तिमान कोहलीले भंग गरेका हुन् ।

सौरभ गांगुलीले २०० औँ इनिङमा तथा सचिन तेन्दुलकरले २ सय १० औ इनिङमा ८ हजार रनको स्कोर पूरा गरेका थिए । त्यस्तै ब्रायन लारालाई ८ हजार रन पूरा गर्न २ सय ११ इनिङ खेल्नुपरेको थियो । 

अहिले सम्म एकदिवसीय क्रिकेटमा २७ वटा शतक र ४२ वटा अर्धशतक बनाएका विराट कोहलीले बंगलादेशविरुद्धको खेलमा ८८ रन बनाउँदा नै ८ हजार रन पूरा गरिसकेका थिए ।
