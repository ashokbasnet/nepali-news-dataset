कन्फेडेरेशन कप आजबाट सुरु, यी हुन् सहभागि राष्ट्र

काठमाण्डौँ। कन्फेडेरेसन कप फुटबल आजदेखि रुसमा सुरु हुँदैछ । आउँदो बर्ष रुसमा हुन लागेको विश्वकप फुटबलको तयारीको रुपमा लिइएको कन्फेडेरेसन कप फुटबलमा विश्वकपमा मुख्य दाबेदार मानिएका देशहरुबीच प्रतिस्पर्धा हुने गर्दछ । 

 प्रतियोगितामा आयोजक रुससहित ८ देश सहभागि हुनेछन् । विश्वकप विजेता, युरोकप विजेता, महादेशिय विजेता राष्ट्रको बिचमा हुने प्रतियोगिता निकै रोचक हुने अपेक्षा गरिएको छ । 

प्रतियोगितामा रुस, विश्वकप विजेता जर्मनी, युरोकप विजेता पोर्चुगल, ओसेनिया क्षेत्रको च्याम्पियन न्युजिल्यान्ड, एसियन च्याम्पियन अस्ट्रेलिया, दक्षिण अमेरिकी च्याम्पियन चिलीले प्रतिस्पर्धा गर्नेछन्। त्यस्तै मध्यअमेरिका तथा क्यारेबियन क्षेत्रको च्याम्पियन मेक्सिको, अफ्रिकन च्याम्पियन क्यामरुन पनि सहभागि हुनेछन् ।

उद्घाटन खेल आयोजक रुस र न्युजिल्याण्डबिच सेन्ट पिटर्सबर्गको रंगशालमा शनिबार हुनेछ।  

प्रतियोगितामा सहभागि ८ देशलाई दुई समूहमा विभाजन गरिएको छ । समूह ए मा आयोजक रुससँगै न्युजिल्याण्ड, पोर्चुगलर मेक्सिको छन् भने  समूह बीमा क्यामरुन चिली, अस्ट्रेलिया र जर्मनी छन् । प्रत्येक समूहका दुई शिर्ष टोली सेमिफाइनलमा प्रवेश गर्नेछन् । यसअघि सन् २०१३ मा भएको कन्फेडेरेसन कपको उपाधि ब्राजिलले जितेको थियो ।
