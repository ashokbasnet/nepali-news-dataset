रोनाल्डोले रियल मड्रिड छोड्न लागेकै हुन त ?

काठमाण्डौँ। रियल मड्रिडका चर्चित फुटबल स्टार क्रिस्टियानो रोनाल्डोले क्लब छोड्न लागेको खबर सबैतिर चर्चाको बिषय बनेको छ ।

पोर्चुगलका स्टार रोनाल्डोको खेलजीवनका रवाफिलो प्रदर्शन तथा एकपछि अर्को महत्वपूर्ण कीर्तिमानहरुले उनलाई चर्चाको शिखरमा पुर्याइरहेको छ । उनले पछिल्लो समय स्पेनिस क्लब रियल मड्रिडमार्फत  आफ्नो उत्कृष्ट खेल प्रदर्शनलाई फुटबल समर्थक, क्लब तथा विश्वभर नै पस्किरहेका छन् ।  

तर यतिबेला उनै चर्चित स्टारले आफू खेलिरहेको क्लब रियल मड्रिड छोड्न लागेको बिषय झनझन चासो, कौतुहल तथा बिषेश जोड दिएर हेर्न थालिएको छ । 

गत नोभेम्बरमा मात्र रियल मड्रिडका लागि पाँच बर्षको सम्झौता गरेका रोनाल्डो एृकाएक अब रियल मड्रिडबाट बाहिरिने कुरा बाहिरिन थालेको हो । उनमाथि कर  छलीको आरोप दर्ता भएको छ । स्पेनको कानुनी अधिकारीले रोनाल्डोमाथि लाखौँ युरो बराबारको कर छली गरेको भन्दै आरोप दर्ता गरेका छन् ।

आफूमाथि लागेको आरोपले रोनाल्डो निकै दुखि र उदास रहेको बताइएको छ । र उनले आफू निर्दोष रहेको भन्दै आफूमाथि लागेको कर छलिको आरोप अस्विकार गरेका छन् । 

सन् २००९ मा इंगलिस क्लब म्यानचेष्टर युनाइटेडबाट रियल मड्रिड आएका ३२ बर्षिय रोनाल्डो क्लबका सर्वाधिक गोलकर्ता हुन् । रियल मड्रिडका लागि ३ सय ८४ खेल खेलेका रोनाल्डोले ४ सय ६ गोल गरेका छन् । 

रोनाल्डोले क्लब छोड्न लागेको खबर आएपनि त्यस्तो सम्भावना कम रहेको उनी निकट स्रोत बताउँछ । बिबिस रेडियो ५ सँग कुरा गर्दै सन् २००६ देखि २००९ सम्म रियल मड्रिडका अध्यक्ष रहेका रामोन काल्डेरोनले रोनाल्डोले क्लब छोड्न लागेकोबारे केही थाहा नपाएको र उनले क्लब नछोड्ने विश्वास व्यक्त गरेका छन् ।

उनले भने 'हो रोनाल्डो निरास भएको हुनसक्छ । कर छलीको आरोप लागेपछि उनी आवेशमा आएर यस्ता निर्णयबारे सोचेको हुनसक्छ तर यसबारे हामीलाई अहिलेसम्म कुनै जानकारी छैन । उनी यहीँ खुशी छन् र उनले गएको ४ बर्षमा तीनवटा   च्याम्पियन्स  लिग जित्न ठुलो योगदान गरेका छन् । त्यसैले मलाई लाग्छ उनी यहीँ रहनेछन् ।' यो सिजन रियल मड्रिडलाई घरेलु लालिगा तथा च्याम्पियन्स लिग जिताउन रोनाल्डोले महत्वपूर्ण योगदान गरेका छन् । 

'रोनाल्डो यदी क्लब छोड्ने बिचारमा पुगेका हुन् भने उनको निर्णय परिवर्तन गराउन सजिलो छ जस्तो लाग्दैन ।' उनले थपे । 
उनले रोनाल्डोले अझैपनि उत्कृष्ट क्लबमै खेल्न चाहेको र त्यो क्लब रियल मड्रिड नै भएको बताए ।  काल्डेरोनले रोनाल्डो रियल मड्रिडमै रहने कुरामा ढुक्क रहेको बताएका छन् । 

कर छली गरेको आरोप दर्ता भएपछि रोनाल्डोले क्लब छोड्न लागेको खबर चर्चाको बिषय भएपनि यसबारे आधिकारिक रुपमा अहिलेसम्म कुनै खबर बाहिरिएको छैन। रोनाल्डोले पनि यसबारे कुनै बिशेष प्रतिक्रिया दिएका छैनन् । त्यसो त रियल मड्रिडले पनि यसबारे केही उल्लेख गरेको छैन ।
