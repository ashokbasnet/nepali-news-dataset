पोखरा रङ्गशालाको डिपिआर बुझाउने म्याद तोकियो 

काठमाडौँ । पोखरा रङ्गशालाको डिपिआर बुझाउनका लागि युवा तथा खेलकुद मन्त्रालयले असार १५ गतेसम्मको म्याद दिएको छ । 

नेपाल सरकारको लगानीमा पोखरामा बन्न लागेको अन्तर्राष्ट्रियस्तरको पोखरा रङ्गशाला निर्माणका लागि तयार पारिएको डिपिआरलाई परिमार्जनसहित असार १५ गतेसम्म बुझाउन निर्देशन दिएको हो । 

एनएन इन्जिनियरिङ कन्सल्टेन्सीले तयार पारेको डिपीआरलाई अखिल नेपाल फुटबल सङ्घ (एन्फा) र मन्त्रालयको इन्जिनियरिङ युनिटसँग समन्वय गरी प्रतिवेदन बुझाउन मन्त्रालयले निर्देशन दिएको हो । 

करिब रु ८५ करोडको लगानीमा बन्न लागेको परियोजना आर्थिक वर्ष सुरु हुनासाथ टेन्डर प्रक्रियामा लगिने युवा तथा खेलकुद मन्त्रालयका सचिव महेशप्रसाद दाहालले यहाँ आज आयोजित एक कार्यक्रममा बताए । 

उनले सन् २०१८ को जनवरीसम्म निर्माण कार्य सम्पन्न गर्नेगरी योजना ल्याउन निर्देशनसमेत दिए। करिब ४०० रोपनी क्षेत्रफलमा बन्न लागेको उक्त अन्तर्राष्ट्रियस्तरको पोखरा रङ्गशालाको अनुमानित क्षमता २५ हजार भन्दामाथि रहने योजनामा उल्लेख छ । रासस
