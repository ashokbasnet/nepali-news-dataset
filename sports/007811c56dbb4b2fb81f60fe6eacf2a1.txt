नेइमारलाई मेस्सीको इमोशनल म्यासेज, सँगै गिफ्ट पनि

पुस ७ – बार्सिलोना तथा अर्जेन्टिनाका स्टार स्ट्राइकर लियोनल मेस्सीले आफ्ना पूर्व टिम–मेट नेइमारलाई इमोशनल म्यासेज पठाएर बार्सिलोना र व्यक्तिगत रुपमा आफूले निकै सम्झिरहेको बताएका छन् । क्रिसमसको अवसर पारेर मेस्सीले नेइमारलाई इमोशनल म्यासेज पठाएका हुन् । 
नेइमारले यहि सिजन बार्सिलोना छोडेर विश्वकीर्तिमानी मूल्यमा फ्रेन्च लिग वान क्लब पेरिस सेन्ट–जर्मेन (पिएसजी) गएका थिए । नेइमार पिएसजी गएपछि बार्सिलोनामा एमएसएनको रुपमा परिचित तीन दक्षिण अमेरिकी खेलाडी मेस्सी, लुइस स्वारेज र नेइमारबिचको फ्रन्ट लाइन बोन्डिङ टुटेको थियो । 
मेस्सीले नेइमारलाई भिडियो म्यासेज पठाएर बार्सिलोनाले अझै सम्झिरहेको बताउँदै आफूहरुले साथमा बिताएको समयको सम्झना गरेका छन् । उनले सँगै (मेस्सी, नेइमार र स्वारेज) पिएको माते (एक प्रकारको दक्षिण अमेरिकी हट ड्रिंक) का बारेमा पनि सम्झिएका छन् ।
भिडियो म्यासेजमा भनेका छन् ‘नेइमार... तिमीले छोड्ने बेलामा मलाई लाग्छ हामीले आफ्नो बारेमा एकअर्कालाई सबै कुरा भनेका छौँ । साँचो कुरा यो हो कि हामीले अहिले पनि तिमीलाई सम्झिरहेका छौँ । हामी (मेस्सी, नेइमार र स्वारेज) ले बिहानको समयमा ड्रेसिङ रुमा ‘माते’ बाँडेर पिएका थियौँ र म चाहन्छु यो क्रम अझै जारी रहोस् ।’
मेस्सीले अघि भनेका छन् ‘सधैँ जस्तै, तिमी जहाँ रहे पनि राम्रो गर भन्ने चाहन्छु, मैदानमा तिम्रो प्रदर्शन राम्रो रहोस् । आफ्नो ख्याल गर्नु ।’ मेस्सीले नेइमारलाई क्रिसमस गिफ्टको रुपमा रक्सीको बोतल दिने पनि भिडियो म्यासेजमै बताएका छन् । उनले भनेका छन् ‘किनकी ब्राजिलियनलाई रक्सी निकै मन पर्छ भन्ने थाहा छ ।’
नेइमारले मेस्सीको भिडियो म्यासेजको रिप्लाई गर्दै उनलाई आत्मिय रुपमा धन्यवाद दिएका छन् । नेइमारले सुन्दर भिडियो म्यासेजसहितको गिफ्टका लागि धन्यवाद दिँदै नेइमारले मेस्सीलाई आफ्नो ‘आइडल’ र ‘राम्रो साथी’ भनेका छन् ।
