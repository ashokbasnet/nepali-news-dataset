नेपाल र भारतका खेलाडीबिच फुटबल मैदानमै हातपात

कञ्चनपुर, माघ २ – कञ्चनपुरको दक्षिण क्षेत्रमा पर्ने नेपाल-भारतको सीमा क्षेत्रको दसहीमा शुक्रबार दुई देशबिचका फुटबल खेलाडीबिच हातपात भएको छ ।
कञ्चनपुरको बेलौरी नगरपालिका–१ स्थित महाकाली युवा क्लब र भारतको लखिमपुर, दसहीका खेलाडीबिच फुटबल चलिरहँदा भएको विवादले उग्ररुप लिएपछि झडपको स्थिति सिर्जना भएको जिल्ला प्रहरी कार्यालय कञ्चनपुरले जनाएको छ ।
‘खेल गराउँदै गरेका एम्पायरको निर्णयका विषयलाई लिएर दुई पक्षका खेलाडीबिच विवाद भएको हो’ , जिल्ला प्रहरी कार्यालयका प्रहरी निरीक्षक पदम थापाले भन्नुभयो, ‘सोही विषयलाई लिएर सामान्य हातपात भयो ।’
कुटपिटबाट दुवैतर्फका खेलाडीलाई सामान्य चोट लागेको प्रहरीले जनाएको छ । घटनाबारे जानकारी पाएपछि बेलौरीस्थित इलाका प्रहरी, त्रिभुवनबस्ती इलाका प्रहरी र भारतीय प्रहरी घटनास्थल पुगेर विवाद साम्य पारेको थियो । रासस
