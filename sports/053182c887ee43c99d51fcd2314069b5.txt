विजयी गोल गर्छु जस्तो लागेको थियो : रोनाल्डो

जेठ १६ – च्याम्पियन्स लिग विजेता रियल मड्रिडका स्ट्राइकर क्रिष्टियानो रोनाल्डोले आफूलाई पहिलेनै विजयी गोल गर्छु भन्ने लागेको बताएका छन् । शनिबार राति भएको खेलमा एथ्लेटिको मड्रिडलाई पेनाल्टीमा ५–३ ले हराउँदा रोनाल्डोले निर्णायक पेनाल्टीमा गोल गरेका थिए । रोनाल्डोले भने ‘विजयी गोल गर्छु भन्ने मलाई लागेको थियो । त्यसैले प्रशिक्षक जिनेदिन जिदानलाई मलाई पेनाल्टीका लागि सबै भन्दा पछि राख्न आग्रह गरेको थिएँ । सोचे जस्तै भयो ।’ यो सिजन च्याम्पियन्स लिगमा १६ गोल गरेका रोनाल्डोले रियल मड्रिडबाट दोस्रो पटक च्याम्पियन्स लिगको उपाधि जितेका हुन् । रियल आउनु अघि उनले सन् २००७–०८ को सिजनमा म्यानचेस्टर युनाइटेडबाट च्याम्पियन्स लिगको उपाधि जितेका थिए । उनले भने ‘पेनाल्टीमा मैले विजयी गोल गर्छु भन्ने विश्वास थियो । गोल भयो, म निकै खुसी छु ।’ युरोपको सबैभन्दा प्रतिष्ठित र कठिन उपाधि जित्नु ठूलो सफलता रहेको रोनाल्डोले बताए । 
– एजेन्सीको सहयोगमा
