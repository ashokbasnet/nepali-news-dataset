पहिलो ट्वान्टी ट्वान्टीमा न्युजिल्याण्ड बिजयी

असार १२ – इंग्ल्याण्ड विरुद्धको पहिलो ट्वान्टी ट्वान्टी क्रिक्रेटमा न्युजिल्याण्ड बिजयी भएको छ ।
२ दिन अघि मात्रै च्याम्पियन्स ट्रफीमा भारतसँग ५ रनको हार ब्यहोरेको इंग्ल्याण्ड न्युजिल्याण्डसँग पनि ५ रनले नै हार्‍यो ।
लण्डनको केनिङटन ओभलमा भएको खेलमा २ सय २ रनको लक्ष्य पच्छ्याएको इंग्ल्याण्डले निर्धारित ओभरमा ५ विकेट गुमाएर १ सय ९६ रन मात्रै जोड्न सक्यो । इंग्ल्याण्डका लागि ल्युक राइटले ५२ रन बनाएपनि त्यो टिमका लागि पर्याप्त भएन ।
पहिले ब्याटिङ गरेको न्युजिल्याण्डले पूरै ओभर खेलेर ४ विकेट गुमाउँदै २ सय १ रन बनाएको थियो । टिमका लागि ब्रेन्डन म्याककुलमले सर्वाधीक ६८ र हामिस रुथरफोर्डले ६२ रनको योगदान गरे । न्युजिल्याण्ड र इंग्ल्याण्डबीचको दोश्रो ट्वान्टी ट्वान्टी क्रिकेट बिहीबार हुनेछ ।
