थाइल्याण्डमाथि नेपालको शानदार जित

काठमाडौ, साउन २९ – १६ वर्षमुनिको एसिसी प्रिमियर क्रिकेटमा नेपालले थाइल्याण्डमाथि १० विकेटको शानदार जित हासिल गरेको छ ।
मलेसियाको सेलाङ्गोर टर्फ क्लब क्वालालम्पुरमा थाइल्याण्डले दिएको ४९ रनको लक्ष्य नेपालले विना क्षति ६.१ ‌ओभरमा भेट्टायो । नेपालका सुशान्त सिंह २५ र रवि शाह १६ रन जोडेर नटआउट रहे ।
टस हारेर पहिले ब्याटिङ गरेको थाइल्याण्ड ४८ रन जोडेर अल आउट भयो । नेपालका स्पिनर जितेन्द्र ठकुरी एक्लैले ५ विकेट लिए । ६ ओभर बलिङ गरेका उनले ३ रन खर्चेर ५ विकेट लिएका हुन् । भदौ ४ गतेसम्म चल्ने प्रतियोगितामा नेपाल र थाईल्याण्ड सहित मलेशिया, ओमान, सिंगापुर र बहराइन सहभागी छन् ।
यसअघि एसिसी यु–१६ इलिटको नामबाट हुने प्रतियोगिताको मुख्य दाबेदारको रूपमा हेरिएको नेपाल यसअघिका दुवै संस्करणमा उपविजेता थियो ।
