पारस, सुनील, चाहना र जमुनालाई खेलकुद युवा पुरस्कार

काठमाडौं, साउन २७ - क्रिकेटका पारस खड्का, करातेका सुनील लामा, उसुकी चाहना बम्जन लामा र फुटबलकी जमुना गुरुङ राष्ट्रिय खेलकुद युवा पुरस्कार– २०६९ बाट सम्मानित भएका छन् ।
आ–आफ्नो खेलमा उत्कृष्ट प्रदर्शन गर्दै राष्ट्रको प्रतिष्ठा अभिबृद्धि गरेवापत उनीहरुलाई युवा तथा खेलकुद मन्त्रालयले सम्मान गरेको हो । त्यस्तै नेपाल भलिबल संघ सोही वर्षको उत्कृष्ट संघ घोषित भयो । उनीहरुलाई समान १–१ लाख नगदसहित प्रशंसापत्र प्रदान गरियो ।
युएइमा भएको एसिसी ट्रफीमा युएइसंग नेपालले संयुक्त उपाधि जित्दा, मलेसियामा भएको आइसिसी विश्व क्रिकेट लिग डिभिजन थ्रीको उपाधि नेपालले जित्दा तथा नेपालमा भएको एसिसी ट्वान्टी–ट्वान्टीमा नेपाल पहिलोपटक फाइनलमा पुग्दा नेपाली राष्ट्रिय क्रिकेट टिमका कप्तान पारसले महत्वपूर्ण योगदान गरेका थिए ।
पारसको उनुपस्थितिमा उनका पिता मोहनले पुरस्कार ग्रहण गरेका थिए । पारस हाल सिंगापुरमा हुने एसिसी इमर्जिङ टिम कपको तयारीका लागि श्रीलंकामा छन् ।
सुनीलले गतवर्ष बंगलादेशको ढाका भएको दोश्रो फजिलातुन्नेसा मुजिब अन्तर्राष्ट्रिय मार्सल आर्ट च्याम्पियनसिप, सिंगापुरमा भएको सिंगापुर ओपन अन्तर्राष्ट्रिय कराते तथा हङकङमा भएको एसियाली प्यासिफिक कराते च्याम्पियनसिपमा स्वर्ण जितेका थिए ।
चाहनाले मकाउमा भएको चौथो विश्व जुनियर उसु च्याम्पियनसिपमा कांस्य हात पारेकी थिइन् । जमुना श्रीलंकाको कोलोम्बोमा भएको दोश्रो दक्षिण एसियाली महिला फुटबलको उपविजेता नेपाली टिमकी कप्तान हुन् ।
वर्ष २०६९ मा अन्तर्राष्ट्रिय सहभागिता अलावा भलिबल संघले पुरुष र महिलाको विभिन्न २२ राष्ट्रियस्तरको प्रतियोगिता आयोजना गर्दै आफूलाई विगत भन्दा सक्रिय राखेको थियो ।
त्यस्तै २०५३ सालदेखि उच्चकोटीको साहित्यमा सक्रिय झमककुमारी घिमिरे, जुम्ला जस्तो विकट ठाउँमा स्वस्थ्य सेवामा समर्पित राधा पौडेल, पत्रकारिता मार्फत पर्यटन प्रवद्र्धन गर्न योगदान गरेका पत्रकार सन्जोग आचार्य तथा कृषि क्षेत्रमा उदाहरणीय कार्य गरेका वेदप्रकाश सापकोटालाई युवा प्रतिभा पुरस्कार प्रदान गरियो । साहित्य, गायन आदि क्षेत्रमा लागेका युवालाई प्रोत्साहन गर्ने संस्था राष्ट्रिय युवा सेवा कोष पनि पुरस्कृत भयो ।
उनीहरुले पनि जनही १–१ लाख रुपैयाँ पुरस्कार हात पारे । अन्तर्राष्ट्रिय दिवसको उपलक्ष्यमा राष्ट्रिय सभागृहमा आयोजित एक कार्यक्रमबीच मन्त्री परिषद्का अध्यक्ष खिलराज रेग्मीले उनीहरुलाई नगद र प्रशंसापत्र प्रदान गरे । अध्यक्ष रेग्मीले युवा बुलेटिनको १३ औं अंकको पनि लोकार्पण गरे ।
युवा तथा खेलकुद मन्त्री रामकुमार श्रेष्ठको सभापतित्वमा भएको कार्यक्रममा श्रम तथा रोजगार मन्त्री हरिप्रसाद न्यौपाने, खेलकुद मन्त्रालयका सचिव हरिप्रसाद नेपाल, राष्ट्रिय खेलकुद परिषद्का उपाध्यक्ष पिताम्बर तिम्सिना र सदस्य–सचिव युवराज लामालगायतका महानुभावहरुको उपस्थिति रहेको थियो ।
