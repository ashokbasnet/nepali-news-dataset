नेपालले फिलिपिन्ससँग मैत्रीपूर्ण फुटबल खेल्ने

काठमाडौं, चैत २४ - नेपाली राष्ट्रिय फुटबल टिमले आउँदो शुक्रबार कतारको दोहामा फिलिपिन्ससँग मैत्रीपूर्ण फुटबल खेल्ने भएको छ ।
मैत्रीपूर्ण खेलका लागि नेपाली राष्ट्रिय टोली मंगलबार बेलुकी दोहा प्रस्थान गर्ने अखिल नेपाल फुटबल संघ एन्फाले जनाएको छ ।
चैत ११ गते दोहामा नै यमनसँग मैत्रीपूर्ण फुटबल खेलेको नेपाल त्यसको २ हप्ता पनि नबित्दै फेरि मैत्रीपूर्ण खेलका लागि दोहा पुग्न लागेको हो । चैत ११ गतेको खेलमा नेपाल यमनसँग २–० ले हारेको थियो ।
नेपालले २०६८ सालको असोजमा फिलिपिन्ससँग मनिलामा पहिलो औपचारिक मैत्रीपूर्ण खेलेको थियो । वेलायती प्रशिक्षक ग्राहम रोवर्टसको प्रशिक्षण कालमा भएको त्यो खेलमा नेपाल ४–० ले पराजित भएको थियो ।  अहिले नेपाली टिमको प्रशिक्षकमा राजु शाक्य र सहायक प्रशिक्षकमा उपेन्द्रमान सिंह छन् ।
नेपालसँग मैत्रीपूर्ण खेल खेल्न लागेको फिलिपिन्स मे १९ तारिखदेखि माल्दिभ्समा हुने एएफसी च्यालेन्जकपको तयारीमा छन् । फिलिपिन्सकै आग्रहमा दोहामा मैत्रीपूर्ण खेल खेल्न लागेको एन्फाले जनाएको छ ।
