एउटै खेलमा ३० पटक पेनाल्टी प्रहार

असोज ८ – क्यापिटल वान कप फुटबलमा लिभरपुलले मंगलबार राति भएको खेलमा  कीर्तिमानी १४–१३ को टाइब्रेकरमा जित निकालेको छ ।
कीर्तिमानी टाइब्रेकरमा मडल्स्ब्रालाई १४–१३ ले पराजित गरेको लिभरपुल क्यापिटल वान कपको चौथो चरणमा प्रवेश गरेको छ ।
निर्धारित ९० मिनेटमा दुवै तर्फबाट एक–एक गोल भएपछि थप गरिएको ३० मिनेटमा दुवै टिमले एक–एक गोल थप्दै २–२ को बराबरी  भएपछि खेलको निर्णय टाइब्रेकरबाट लिइएको हो ।
तर टाइब्रेकरमा पनि दुबै टिमले लगातार गोल गरेपछि इंग्लिस फुटबलको इतिहासमै सबैभन्दा धेरै ३० पटक पेनाल्टी प्रहार भएपछि मात्रै खेलको निर्णय निस्कियो । पेनाल्टीमा दुबै टिमका गोलरक्षकहरुले पनि गोल गरेका थिए ।
पेनाल्टी सुटआउट अघि खेलको १० औँ मिनेटमा रोसिस्टरले गोल गर्दै लिभरपुललाई अग्रता दिलाएका थिए । ६२ औँ मिनेटमा मिडल्सब्रोका रिचले बराबरी गोल गरे । ९० मिनेटको खेलमा एक–एकको बराबरी भएपछि थपिएको ३० मिनेटमा पनि दुवैतर्फबाट एक–एक गोल भयो । १०९ औं मिनेटमा लिभरपुलका फर्नान्डेज सिजले गोल गरे भने मिडल्सब्रोका बमफोर्डले अन्तिममा पाएको पेनाल्टी गोल गरेपछि खेल टाइब्रेकरमा गयो र टाइब्रेकरले पनि नाटकीय रुप लिंदै सर्वाधिक ३० पटक पेनाल्टी प्रहार गर्नुपर्ने भयो । पेनाल्टीमा लिभरपुलको एउटा प्रहार चुकेको थियो ।
