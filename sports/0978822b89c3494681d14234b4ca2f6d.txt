रियल मड्रिडको शानदार जित, दुई वर्षपछि बेलको गोल

कात्तिक ३ – डिफेन्डिङ च्याम्पियन रियल मड्रिडले च्याम्पियन्स लिगको समूह चरणमा दोस्रो जित दर्ता गरेको छ । मंगलबार राति भएको खेलमा रियल मड्रिडले लेगिया वार्सामाथि ५–१ को सहज जित निकाल्यो । रियलको जितमा ग्यारेथ बेल, मार्को एसेनसिओ, लुकास भाजक्वेज र अल्भारो मोराटाले एक एक गोल गरे । यस्तै पोलिस क्लब लेगिया वार्साका थोमस जोड्लोविएकले आत्मघाती गोल गरे । लेगिवा वार्साका लागि मिरोस्लाव राडोविचले एक गोल फर्काए । १६ औं मिनेटमा बेलले गोल गर्दै रियललाई सुरुवाती अग्रता दिलाए । बेलले च्याम्पियन्स लिगमा सन् २०१४ पछि पहिलो पटक गोल गरेका हुन् । १९ औं मिनेटमा लेगिया वार्साका जोड्लोविएकले आत्मघाती गोल गरेपछि रियलको अग्रता दोब्बर भयो ।तर २२ औं मिनेटमा वार्साका लागि राडोविचले एक गोल फर्काए । त्यसपछि ३७ औं मिनेटमा एसेनसिओले गोल गरेपछि पहिलो हाफमा रियल मड्रिडले ३–१ को अग्रता लियो । ६८ औं मिनेटमा भाजक्वेज र ८४ औं मिनेटमा मोराटाले गोल गरेपछि रियल मड्रिड ५–१ ले विजयी भयो । यसअघिको खेलमा रियल मड्रिड बोरुसिया डर्टमुण्डसँग २–२ को बराबरीमा रोकिएको थियो भने समूहको पहिलो खेलमा स्पोर्टिङलाई २–१ ले हराएको थियो । समूह एफमा रहेको रियल मड्रिडको तीन खेलबाट सात अंक भएको छ र उ दोस्रो स्थानमा छ । मंगलबा राति नै भएको खेलमा स्पोर्टिङ लिस्बोनलाई २–१ ले हराएको बोरुसिया डर्टमुण्ड तीन खेलबाट सात अंक जोड्दै समूहको शीर्ष स्थानमा छ । बोरुसिया रियल मड्रिड भन्दा गोल अन्तरमा अघि रहेको हो ।
