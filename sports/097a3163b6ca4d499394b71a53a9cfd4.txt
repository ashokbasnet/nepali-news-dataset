गणेश थापाको अपील फिफाबाट खारेज, अख्तियारलाई दबाब

काठमाडौं, वैशाख ११ । विश्व फुटबलको सर्वोच्च निकाय (फिफा)ले अखिल नेपाल फुटबल संघ (एन्फा)का निलम्बित अध्यक्ष गणेश थापाको अपील खारेज गरेको छ ।थापाले पदीय दुरुपयोग गरेको भन्दै फिफाले गत कात्तिक २३ गते १० वर्षसम्म फुटबलका कुनैपनि गतिविधिमा संलग्न हुन नपाउने गरी प्रतिबन्ध लगाएको थियो । त्यसपछि थापाले फिफामा अपील गरेका थिए ।फिफाको इथिक्स कमिटीले थापाको प्रतिबन्धविरुद्धको अपील खारेज गरेको हो ।यो खारेजीसँगै राप्रपा नेपालका तर्फबाट सांसदसमेत रहेका गणेश थापा तत्काल फुटबलमा फर्कने सम्भावना सकिएको छ ।थापाको अपीललाई फिफाले पूर्णरुपमा खारेज गरेसँगै अख्तियार दुरुपयोग अनुसन्धान आयोगलाई पनि दबाब भएको छ । अख्तियारले प्रमाण नपुगेको भन्दै थापाको मुद्दा तामेलीमा राखेको थियो ।फिफाले १० वर्षे प्रतिबन्ध लगाउने समयमा गणेश थापामाथि झन्डै २१ लाख रुपैयाँ जरिवानासमेत गरेको थियो ।दुई दशक फुटबलको नेतृत्व सम्हालेका थापा अन्तर्राष्ट्रिय फुटबलमा पहिलो ह्याट्रिक गर्ने खेलाडी हुन् ।

फाइल फोटो
