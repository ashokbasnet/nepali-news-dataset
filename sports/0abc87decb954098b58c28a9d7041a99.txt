भारतीय बलरलाई रुवाउने पाकिस्तानी ब्याट्सम्यान फखर जमान चर्चाको शिखरमा

च्याम्पियन्स ट्रफीका रुपमा पाकिस्तानका लागि आफ्नो पहिलो अन्तर्राष्ट्रिय प्रतियोगिता खेलेका जमानले फाइनलमा चिर परिचित प्रतिद्वन्द्वी भारतविरुद्ध शानदार ब्याटिङ गर्दै आफ्नो अलग पहिचान त बनाए नै, टिमलाई जितको बलियो आधार पनि निर्माण गरिदिए ।

उनले प्रतियोगिताको पहिलो म्याचमा दक्षिण अफ्रिकाविरुद्ध ३१ रन बनाएका थिए भने श्रीलंकाविरुद्ध ५० रन बनाएका थिए । सेमिफाइनलमा उनले इंग्ल्याण्डविरुद्ध ५७ रन बनाएका थिए ।



फाइनलमा भारतीय बलरहरुलाई उनले निर्मम प्रहार गरे । उनले १०६ बल सामना गर्दै ११४ रन बनाएका थिए । शतकीय पारी खेल्ने क्रममा उनले १२ चौका र तीन छक्का प्रहार गरे । १०७ भन्दा बढी स्ट्राइक रेटमा ब्याटिङ गर्ने क्रममा उनले भारतीय बलरहरुलाई खेलमा जम्ने मौका नै दिएनन् ।

जमानले भारतीय बलरद्वय भुवनेश्वर कुमार र हार्दिक पाण्ड्याबाहेक अन्यको बलमा एक सयभन्दा बढी स्ट्राइक रेटमा ब्याटिङ गरे । भुवनेश्वर कुमारको १७ बल सामना गर्दै उनले जम्मा ७ रन बनाएका थिए भने पाण्ड्याको १९ बलमा १५ रन बनाए ।

तर जसप्रित बुमराहको १४ बलमा १४ रन, रविचन्द्रन आश्विनको ३३ बलमा ४५, रविन्द्र जडेजाको २३ बलमा ३३ रन बटुल्दै उनले भारतलाई निरन्तर दबाबमा राखे ।



जमानका परिवारका सदस्यहरु उनी क्रिकेट खेलेको हेर्न चाहँदैन थिए । परिवारका सदस्यको चाहनामा नै उनले सरकारी जागिर खाने निधो गरेका थिए । उनी पाकिस्तानको नौसेनामा भर्ती भए । तर क्रिकेटप्रतिको आफ्नो लगावका कारण उनले त्यहाँ पनि क्रिकेट टिममा सहभागिता जनाए । नौसेनाको क्रिकेट टिमका प्रशिक्षक आजम खानले उनको प्रतीभा पहिचान गरिसकेका थिए, जसको मद्दतमा उनले क्रिकेटका विभिन्न कला सिके ।

सन् २०१३ मा उनले नौसेनाको जागिर छाडे । त्यसपछि पाकिस्तानी क्रिकेटर युनुस खानसँग उनको भेट भयो । युनुसकै सल्लाहमा जमानले घरेलु टिममा खेल्न थाले । मरदान, खैबर पख्वातुन, एबटाबाद, बलुचिस्तान लगायतका टिमबाट खेल्दै उनले क्रिकेटमा आफ्नो पहिचान बनाउने प्रयास गरे ।



सन् २०१६ मा उनले पाकिस्तान सुपर लिगमा खेल्ने मौका पाए । उक्त प्रतियोगितामा उनले सर्वाधिक रन बनाए । प्रतियोगितामा आक्रामक ब्याटिङ गरेका उनी सोही प्रदर्शनका कारण अर्को वर्ष पाकिस्तानको राष्ट्रिय टिममा छानिन सफल भए ।

राष्ट्रिय टिममा आफू चयन भएको अवसरलाई सदुपयोग गर्दै उनले च्याम्पियन्स ट्रफीको फाइनलमा शानदार ब्याटिङ गरे । उनको ब्याटिङका सामू भारतका बलरहरु निरीह त भए नै, दिग्गज ब्याट्सम्यानहरु रोहित शर्मा, विराट कोहली, शिखर धवन, महेन्द्र सिंह धोनी, युवराज सिंह लगायत निकै फिक्का भए । (एजेन्सी)
