पाँचौं एसियन इन्डोर तथा मार्सल आर्ट्स गेम्समा नवराज गुरुङ प्रतिस्पर्धा गर्न असफल

मुवाथाई खेलको पुरुष ६७ केजीमुनिको तौल समूहमा गुरुङ प्रतिस्पर्धा गर्न समयमै रिङमा उपस्थित हुन नसकेपछि प्रतिपक्षी खेलाडी मकाउका का लोन लेई ‘वाकओभर’ पाउँदै विजयी भएका हुन् ।

अस्गाबातमै रहेका नेपाल मुवाथाई संघका अध्यक्ष भीमसेन गुरुङले आफूहरुलाई आयोजकले साँझ सवा ५ बजेको समय दिएको तर सो समयभन्दा अगाडि नै वाकओभर घोषणा गरिएको प्रतिक्रिया दिएका छन् ।

१० दिनसम्म चल्ने प्रतियागितामा नेपालका १८ खेलाडीले विभिन्न ८ खेलमा प्रतिस्पर्धा गर्दैैछन् ।

नेपालले तेक्वान्दो, बुद्धिचाल, पौडी, भारोत्तोलन, पुरुष थ्री वाई थ्री बास्केटबल, मुवाथाई, किक बक्सिङ र कुराँस खेलमा सहभागिता जनाउँदैछ ।

प्रतियोगितामा सहभागी खेलाडीमा तेक्वान्दोबाट नीमा गुरुङ र वीरबहादुर महरा, बुद्धिचालमा मोनालिसा खम्बू र मदनकृष्ण कायस्थ, पौडीका शिरीष गुरुङ र निहारिका तुलाधर, मुवा थाईमा नवराज गुरुङ, भारोत्तोलनमा कमला श्रेष्ठ र प्रकाश केसी, किक बक्सिङबाट दिवस रुेष्ठ र निकेस श्रेष्ठ र कुराँसबाट अस्मिला छन्त्याल, दीपक छन्त्याल र जतान्ती श्रेष्ठ रहेका छन् ।

बास्केटबलमा असीम श्रेष्ठ, विक्रम जोशी, विजय बुर्जा र सौरभ श्रेष्ठ रहेका छन् ।

एसियन इन्डोर तथा मार्सल आर्ट्स गेम्समा एसियाका ४५ देश, ओसियाना क्षेत्रका १९ र एउटा शरणार्थी टिमसहित कुल ६५ टोलीको सहभागिता रहेको छ ।
