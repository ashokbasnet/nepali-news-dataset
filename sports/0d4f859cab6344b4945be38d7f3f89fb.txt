नेपाली वृत्तचित्र ‘सुनकली’ फिफा टिभीमा, नवयुग र अनु पनि समेटिए (भिडियो)

काठमाडौं, भदौ ६ । मुगुका किशोरीहरुको फुटबल कथामाथि बनेको नेपाली वृत्तचित्र ‘सुनकली’ले विश्व फुटबल महासंघ (फिफा)को टेलिभिजन ‘फिफा टिभी’को प्रतिवेदनमा रिपोर्टमा स्थान पाएको छ ।

फिफा टिभीको समूह काठमाडौं आइ सुनकलीको कथालाई समेटेर आइतबार विशेष रिपोर्ट तयार पारेको सुनकलीका निर्देशक भोजराज भाटले जानकारी गराए ।

आइतबार नै फिफा टिभीको युट्युब च्यानलमा ‘मिट द हिमालयन मेसी’ शीर्षकमा उक्त भिडियो रिपोर्ट अपलोडसमेत गरिएको छ ।

सुनकलीबारे टिभीमा झन्डै पाँच मिनेटको रिर्पोट तयार पारिएको उनले जानकारी गराए ।

सुनकलीसँगै १२ मिनेट लामो भिडियो रिपोर्टमा नेपाली राष्ट्रिय पुरुष र महिला फुटबल टिम पनि स्थान पाएको छ ।

नेपाली राष्ट्रिय टिमका प्रमुख प्रशिक्षक जापानी नागरिक कोजी ग्योतोकु, राष्ट्रिय टिमका स्टाइकर नवयुग श्रेष्ठ र राष्ट्रिय महिला टिमकी कप्तान अनु लामालाई समेटिएको छ ।

उक्त रिपोर्टमा १८ ओटा अन्तर्राष्ट्रिय अवार्ड जितिसकेको सुनकली वृत्तचित्रका विभिन्न दृश्य देखाइएको छ ।

निर्देशक भाटले नेपालको दुर्गम क्षेत्रका किशोरीहरुको कथामा आधारित वृत्तचित्रले फिफा जस्ता अन्तर्राष्ट्रिय टिभीमा स्थान पाउनु गर्वको कुरा भएको बताए ।

ललितपुरको सेन्टजेभियर्सका स्कुले बालबालिका उत्साहपूर्वक ‘सुनकली’ हेरिरहेको दृश्यलाईसमेत महत्वकासाथ फिफा टिभीले आफ्नो रिपोर्टमा राखेको निर्देशक भाटले बताए ।

८० भन्दा बढी अन्तर्राष्ट्रिय चलचित्र उत्सवमा सहभागिता जनाइसकेको ‘सुनकली’का तीनजना पात्र यतिखेर काठमाडौंमा पूर्णआवासीय छात्रवृत्तिमा अध्ययन गरिरहेका छन् । रासस
