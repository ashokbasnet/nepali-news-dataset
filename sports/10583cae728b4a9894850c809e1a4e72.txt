नेपाली क्रिकेटलाई ‘इन्टरनेशनल एक्सोपजर’ दिने खड्का र अर्याल सम्मानित

कैलाली, चैत १७ – धनगढी क्रिकेट एकेडेमीले राष्ट्रिय क्रिकेट टिमका पूर्व कप्तान राजु खड्का र प्रशिक्षक अरुणकुमार अर्याललाइ सम्मान गरेको छ ।
धनगढीमा शनिबार डीपीएलको उद्घाटन समारोहमा नेपालका लागि पहिलो शतक प्रहार गर्ने राजु खड्कालाई धनगढी क्रिकेट सम्मान र अर्याललाई अर्जुन खड्का स्मृति सम्मान प्रदान गरिएको हो ।

दुवै सम्मानको पुरस्कार राशी एक–एक लाख रुपैयाँ रहेको छ । युवा तथा खेलकुद मन्त्री जगतबहादुर विश्वकर्माले दुवै जनालाई सम्मान गरेका हुन् । राजु नेपालका लागि पहिलो अन्तर्राष्टिय शतक बनाउने खेलाडी हुन् । उनले सन् २००३ मा भएको इमर्जिङ कपमा भुटान विरुद्ध ५० बलमा एक सय ५ रन बनाएका थिए ।
पूर्व कप्तान राजु खड्का सन् १९९६ मा नेपालले मलेसियामा एसीसी अन्तर्राष्टिय ट्रफीबाट अन्तर्राष्ट्रिय क्रिकेटमा पाइला टेक्दा टिमका सदस्य रहेका थिए । उनले २००४ सम्म नेपालको प्रतिनिधित्व गरेका थिए । २००२ मा उनकै कप्तानीमा नेपाल सिंगापुरमा एसीसी ट्रफीको फाइनल पुग्दै एसिया कपमा छनौट भएको थियो । तर, राजनीतिक कारणले नेपालले एसिया कप भने खेल्न पाएन् ।

२०६० सालमा भैरहवा क्षेत्रबाट खेल्दै वीरगन्जविरुद्ध राजु खड्काले बनाएको अविजित १ सय ५३ रन राष्ट्रिय क्रिकेट प्रतियोगितामा बनेको अहिलेसम्मको व्यक्तिगत उच्च स्कोर हो । सक्रिय खेल जीवन पछि राजु अहिले चितवन जिल्ला क्रिकेट संघले सञ्चालन गरिरहेको चितवन क्रिकेट एकेडेमीको प्रशिक्षक भूमिकामा रहेका छन् । राजुकै प्रशिक्षणमा रहेका सन्दीप लामिछाने इन्डियन प्रिमियर लिग र क्यारेबियन प्रिमियर लिगमा छनोट हुन सफल भए ।
राजुको प्रशिक्षणमा चितवन क्रिकेट एकेडेमीबाट अहिलेसम्म निश्चल पाण्डे, दीपेश श्रेष्ठ, सुशील कडेललगायत खेलाडी राष्ट्रिय स्तरमा आइसकेका छन् । खेल हुने मैदानमा बनाइएको अस्थायी प्याराफिटमा पाँच खेलाडीको सम्मानमा स्ट्यान्ड बनाइएको छ । जसमा राजु खड्का र अर्जुन खड्काको नाममा छ । बाँकी तीन विनोद दास, मेहबुब आलम र दीपक बिष्टको सम्मानमा स्ट्यान्ड बनाइएको छ । यस्तै ५९ वर्षीय अरुण अर्यालले गैह्रीधारा क्रिकेट क्लब र बालुवाटार क्रिकेट क्लबबाट व्यवसायिक क्रिकेट खेलेका थिए ।
तीव्र गतिका बलर अरुण आफ्नो समयमा स्विङ बलिङमा अब्बल मानिन्थे । उनी राष्ट्रिय खेलकुद परिषद्का पहिलो क्रिकेट प्रशिक्षक हुन् । २०३९ सालदेखि २०७३ फागुन १४ गतेसम्म राखेपको प्रशिक्षकका रुपमा बिताएका अर्यालले २०४५ देखि २०७० सम्म प्रमुख प्रशिक्षकको भूमिका निभाएका थिए । नेपालले सन् १९९७ मा अन्डर नाइन्टिन कप खेल्दा अर्याल टोलीका प्रशिक्षक थिए ।
महिला क्रिकेट टिमको प्रशिक्षक समेत भएका अर्याल त्रिभुवन आर्मी क्लब र बालुवाटार क्रिकेट क्लबको पनि प्रशिक्षक भैसकेका छन् ।
