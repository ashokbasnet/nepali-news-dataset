राष्ट्रिय विद्यालय हृयाण्डबल हुने
१० भदौ काठमाडौं । काठमाडौंमा हुने दक्षिण एशियाली यू-१५ हृयाण्डबल प्रतियोगिताको तयारीका लागि राष्ट्रिय विद्यालय यू-१५ छात्र/छात्रा हृयाण्डबल प्रतियोगिता हुने भएको छ ।
नेपाल विद्यालय हृयाण्डबल संघको आयोजनामा असोज २ देखि ५ गतेसम्म काठमाडौंमा हुने प्रतियोगितामा ५ विकास क्षेत्र र मध्यमाञ्चलको थप २ टोली गरी ७ टोलीको सहभागिता रहने विद्यालय हृयाण्डबल संघका महासचिव एवं प्रशिक्षक विराटमान वज्राचार्यले जनाएका छन् ।
७ लाख ५५ हजार लागत रहेको प्रतियोगितामा प्रथम, द्वितीय र तृतीय हुने टोलीलाई मेडल, प्रमाण पत्र र शिल्ड प्रदान गरिने छ । त्यही सिलसिलमा भाद्र २२ देखि २५ गतेसम्म काठमाडौंमा मध्यमाञ्चल क्षेत्रीय छात्र/छात्रा हृयाण्डबल प्रतियोगिता हुने भएको छ । करिब ३ लाख खर्च लाग्ने अनुमान गरिएको प्रतियोगितामा छात्र र छात्रा गरी ४० विद्यालयको सहभागिता रहने बताइएको छ ।
यस्तै छात्र र छात्रा गरी करिब ३० टोलीको सहभागिता रहने पश्चिमाञ्चल क्षेत्रीय छात्र/छात्रा हृयाण्डबल प्रतियोगिता पोखरामा र पूर्वाञ्चल क्षेत्रीय प्रतियोगिता हृयाण्डबलको उर्बर भुमी भनेर चिनिने उदयपुरमा हुने समेत विज्ञप्तिमा जनाइएको छ । पश्चिमाञ्चल र पूर्वाञ्चलमा हुने प्रतियोगिताको मिति तय भई नसकेको आयोजकले जनाएको छ ।


