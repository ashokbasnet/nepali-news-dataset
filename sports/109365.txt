राखेपको स्वर्ण महोत्सव मनाइने
११ भदौ, काठमाडौं । नेपाली खेलकुदको सर्वोच्च निकाय राष्ट्रिय खेलकुद परिषद् (राखेप) को स्थापना भएको ५० वर्ष पूरा भएको उपलक्ष्यमा स्वर्ण वाषिर्क उत्सव विविध कार्यक्रम आयोजना गरी मनाइने भएको छ ।
साताव्यापी कार्यक्रमलाई भब्य, सफल र व्यवस्थित रुपमा सञ्चालन गर्न राष्ट्रिय खेलकुद परिषद् कर्मचारी संघले संघकै वरिष्ठ उपाध्यक्ष गंगाराम महर्जनको संयोजकत्वमा २९ सदस्यीय स्वर्ण वाषिर्क उत्सव आयोजक समिति गठन गरेको छ । साथै ७ सदस्यीय सल्लाहकार समिति र विभिन्न ११ उपसमिति पनि गठन गरिएको छ । भदौं १३ देखि १९ गतेसम्म प्रतियोगिता, रक्तदान, प्रभातफेरी, सरसफाइ, कर्मचारी सम्मानलगायतका कार्यक्रम सञ्चालन गरी स्वर्ण वाषिर्क उत्सव मनाइने मंगलबार आयोजित पत्रकार सम्मेलनमा राखेप कर्मचारी संघका उपमहासचिव कुमार बस्नेतले जानकारी गराए ।
भदौ १३ गते पुरुष/महिलाको ३ किलोमिटर दौड प्रतियोगिता, प्रभातफेरी, तानडोरी प्रतियोगिता र साँझ दीपावली कार्यक्रम हुनेछ । दुवै समूहको दौडमा प्रथम हुनेले ८ हजार, द्वितीयले ५ हजार र तृतीयले ३ हजार नगद पुरस्कार प्राप्त गर्नेछन् । तानडोरी प्रतियोगिताको विजेता टिमलाई मात्र नगद पुरस्कार दिइनेछ । विजेतालाई ८ हजार नगद पुरस्कार प्रदान गरिनेछ । तानडोरीमा ७ टिम सहभागी हुनेछन् । दौड र तानडोरीमा परिषद्का कर्मचारीहरुले मात्र सहभागिता जनाउन पाउनेछन् ।
भदौं १४ गते हुने रक्तदान कार्यक्रममा कर्मचारीलगायत अन्य इच्छुक सबैले भाग लिन पाउने छन् । भदौं १६ गते राखेप हाता, राष्ट्रिय टेबलटेनिस प्रशिक्षण केन्द्र, लैनचौर, अन्तर्राष्ट्रिय खेलकुद परिसर, सातदोबाटो, काठमाडौं, ललितपुर र भक्तपुर जिल्ला खेलकुद विकास समितिमा बृहत सरसफाइ कार्यक्रम गरिनेछ । कार्यक्रमको अन्तिम दिन भदौं १९ मा कर्मचारीलाई सम्मान गरिनेछ । राखेपको कर्मचारी सेवा शर्त नियमावली- २०६८ बमोजिम छनोट भइ सर्वोत्कृष्ट हुने दुई जना कर्मचारीलाई नगद पुरस्कार २५ हजारका दरले सम्मान गरिनेछ ।
उत्कृष्ट हुने दुई जना कर्मचारीलाई नगद पुरस्कार १५ हजारका दरले सम्मान गरिनेछ । परिषद् सेवा पुरस्कारका रुपमा दुई जना कर्मचारीलाई पनि नगद पुरस्कार १० हजारका दरले सम्मान गरिनेछ ।
त्यस्तै परिषद्मा २० देखि २४ वर्ष सेवा अवधि पूरा गरेका ३६ जना कर्मचारीहरुलाई ‘परिषद् सेवा सम्मान’ स्वरुप कदरपत्रद्वारा सम्मान गरिनेछ । २५ वर्षदेखि माथि सेवा अवधि पूरा गरेका ५१ जना कर्मचारीलाई ‘परिषद् दीर्घ सेवा’ स्वरुप कदरपत्रद्वारा सम्मानित गरिनेछ । पाँचै क्षेत्रीय खेलकुद विकास समिति र पचहत्तरै जिल्ला खेलकुद विकास समितिले पनि भदौ १३ गते स्वर्ण वाषिर्क उत्सव आयोजक समितिले तय गरेका कार्यक्रम दौड प्रतियोगिता, प्रभातफेरी, सरसफाइ र सम्मान कार्यक्रम सहित दीपावली कार्यक्रम गर्नेछन् ।
केन्द्र, पाँच विकास क्षेत्र र ७५ जिल्लामा समेत गरी कार्यक्रम सञ्चालन गर्न राखेपले १४ लाख ८० हजार रुपैयाँ बजेट उपलब्ध गराएको संयोजक महर्जनले बताए । उनले तयारी अन्तिम चरणमा पुगेको पनि जानकारी गराए । स्वास्थ्य तथा खेलकुद परिषद्को गठन २०१५ सालमा भएतापनि २०२१ साल भदौं १३ गते खेलकुद विकास ऐन लागू भइ औपचारिक रुपमा राष्ट्रिय खेलकुद परिषद्को स्थापना भएको थियो । स्थापनाको अवधिमा यस बाहेक सम्भवत दुई पटक मात्र राखेपले आफ्नो वाषिर्क उत्सव विविध कार्यक्रम गरी मनाएको आयोजकले जनाएको छ ।

