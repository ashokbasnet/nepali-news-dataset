साफका लागि २० सदस्यीय नेपाली टोलीको घोषणा
१२ भदौ, काठमाडौं । साफ च्याम्पियनसिप फुटबलका लागि २० सदस्यीय नेपाली टोलीको घोषणा भएको छ । बन्द प्रशिक्षणमा रहेका २५ जनामध्ये निराजन खड्का, विजय धिमाल, अनन्त तामाङ, टेकबहादुर बुढाथोकी र विजय गुरुङलाई हटाइएको छ । निराजन र विजय लामो समयदेखि नेपाली राष्ट्रिय टोलीमा पर्दै आएका थिए ।
उदयमान खेलाडी यू-१६ का विमल घर्तिमगर टोलीमा परेका छन् । उनीसँगै फवार्डमा अनिल गुरुङ, जुमानु राई, सन्तोष साहुखल र भरत खबास छन् ।
मिडफिल्डरमा भोला सिलवाल, राजु तामाङ, विक्रम लामा, जगजित श्रेष्ठ, टंक बस्नेत र प्रकाश बुढाथोकी छन् भने डिफेण्डरमा कप्तान सागर थापासँगै विराज महर्जन, रविन श्रेष्ठ, सविन्द्र श्रेष्ठ, सन्दिप राई र रोहित परेका छन् । गोलरक्षकमा किरण चेम्जोङसँगै रितेश थापा र विशाल श्रेष्ठ रहेका छन् ।
टोली घोषणा गर्न बुधबार आयोजित पत्रकार सम्मेलनमा नेपालका मुख्य प्रशिक्षक ज्याक स्टेफानोस्कीले प्रदर्शनका आधारमा खेलाडी छनोट गरिएको बताए । निराजनलाई टोलीमा नरोख्ने निर्णय गर्न भने निकै कठिन भएको उनले बताए ।
नेपालको लक्ष्य उपाधि जित्नु भएको भन्दै प्रशिक्षक ज्याकले नेपाल कठिन समूहमा भएपनि सबैभन्दा ठूलो चुनौती भएको भएको बताएका छन् । १५ गतेबाट सुरु हुने साफ च्याम्पियनसिपमा नेपालले पहिलो खेल बंगलादेशसँग खेल्नेछ ।


