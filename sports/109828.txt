विजय गुरुङले अन्तराष्ट्रिय फुटबलबाट सन्यास लिए
१३ भदौ, काठमाडौं । साफ च्याम्पियनसिपका लागि नेपाली टोलीमा नपरेपछि मिडफिल्डर विजय गुरुङले अन्तराष्ट्रिय फुटबलबाट सन्यास लिएका छन् । २००५ को साफमा डेब्यू गरेका उनले शनिबारबाट काठमाडौंमा हुने साफ खेलेर सन्यास लिने योजना बनाएका थिए ।

‘मेले यो साफमा सन्यास लिन्छु भनेर एन्फालाई समेत भनिसकेको थिए । तर, घरेलु मैदानमा खेलेर सन्यास लिने मौका दिइएन’ गुरुङले अनलाइनखबरसँग भन्नुभयो-‘यसले चिक्त दुख्यो । मैले आजट अन्तराष्ट्रिय फुटबलबाट सन्यासको घोषणा गरेको छु ।’
‘मैले झण्डै ९ वर्ष देशका लागि खेलेँ । अब नयाँ खेलाडीहरु पनि आएका छन् । त्यही भएर र्फममा हुँदा नै सन्यास लिने निर्णयमा पुगेको हुँ’ उनले अघि भने-‘साफ खेल्न नपाइने भएको भए आफूले यसअघि नै सन्यास लिने थिए ।’ साफका लागि नेपाली टोलीमा पर्न कडा मेहनत गरेको भन्दै उनले टोलीमा नपर्दा आश्चर्य लागेको बताए । टोलीमा पर्छु भन्ने लागेको थिएँ । त्यही हिसावले तयारी पनि गएको थिएँ’ उनले भने-तर टोली घोषणा हुँदा आश्चर्यमा परे । यसले मलाई अपमानित महसुस गराएको छ ।’
थ्रीस्टारबाट व्यवसायिक फुटबल खेल्दै आएका उनले अब क्लब करियर अघि बढाउने बताएका छन् । ‘अब क्लब फुटबलमा नै केन्द्रीत हुन्छ’ गुरुङले भने-‘थ्रीस्टारबाट नै खेल्ने मेरो योजना छ ।’ ९ वर्षमा पहिलो पटक राष्ट्रिय टोलीबाट बाहिर भएपछि गुरुङ पोखरास्थित घर जाने तयारीमा छन् ।


