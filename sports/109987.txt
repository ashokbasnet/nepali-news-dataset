साफ च्याम्पियनसिप फुटबलको तयारी पूरा
१३ भदौ, काठमाण्डौ । अखिल नेपाल फुटबल संघ एन्फाले आठौँ साफ च्याम्पियनसीप फुटबल प्रतियोगिताको सम्पूर्ण तयारी पूरा भएको जनाएको छ । बिहीवार त्रिपुरेश्वरस्थित दशरथ रंगाशालामा पत्रकार सम्मेलन गरी एन्फाले शनिवारवाट सुरु हुने फुटबल प्रतियोगिताको तयारी पूरा भएको जनाएको हो । पहिलो पटक   १९९७ मा साफ च्याम्पियनसीप फुटबल प्रतियोगिताको आयोजना गरेको नेपालले दोस्रो पटक साफ च्याम्पियनसिप फुटबल प्रतियोगिताको आयोजना गर्न लागेको हो ।
पत्रकार सम्मेलनमा एन्फा अध्यक्ष गणेश थापाले थापाले साफ च्याम्पियनसिप फुटबल नेपालमा आयोजना गर्न पाउनु राष्ट्रिय गौरवसंग जोडिएकाले आआफ्नो तर्फवाट प्रतियोगिता सफल बनाउनका लागि सहयोग गर्न आग्रह गर्नु भयो । उहाँले प्रतियोगिता एन्फाको मात्रै आयोजना नभएर नेपालकै आयोजना भएकाले खेलअबधिभर बन्द हड्ताल जस्ता कार्यक्रम नराखि दिन सवै राजनीतिक दल तथा संघसंस्थाहरुलाई आग्रह गर्नु भयो ।
साफ च्याम्पियनसिप फुटबलको उपाधि दाबेदार मध्येको एक नेपाल पनि भएको वताउनुभयो । उहाँले भन्नुभयो,’यसअघि भारतमाभएको प्रतियोगितामा पनि हामी जितेर पनि हारेका थियौँ । यसवर्ष खेलाडीहरुले सुधारिएको प्रदर्शन गर्ने आशा छ ।त्यसैले हामी उपाधिको दावेदार हौँ ।’ उहाँले नेपालले साफ च्याम्पियनसिप फुटबलको उपाधि जिते खेलाडीहरुलाई एन्फाले एउटा अपार्टमेन्ट र आजीवन मासिक दश हजार भक्ताको व्यवस्था गर्ने घोषणा गर्नु भयो ।
यस्तै एन्फा महासचिव धिरेन्द्र प्रधानले १५ खेलमध्ये १० खेल दशरथ रंगशालमा र ५ खेल हल्चोकस्थित सशस्त्र प्रहरीको खेल मैदानमा हुने जानकारी दिनुभयो । प्रधानले रंगशालामै आएर प्रतियोगिता हेर्नका लागि दर्शकहरुले साधारण प्याराफिटतर्फ ३ सय रुपैयाँ र भीआइपी प्याराफिटतर्फ ७ सय रुपैयाँ तिर्नु पर्ने जानकारी दिनुभयो । प्रतियोगिताको विजेता टिमले ५० हजार अमेरिकी डल, दोस्रो हुनेले २५ हजार अमेरिकी डलर र सेमी फाइनल पुग्ने दुई टिमलाई १० हजार अमेरिकी डलर पुरस्कार पाउनेछन् । प्रतियोगितामा नेपालसहित अफगानिस्तान, बंगलादेश, भुटान, भारत, माल्दिभ्स, पाकिस्तान र श्रीलंका सहभागी छन् । साफ च्याम्पियनसिप फुटबलको उद्घाटन खेलमा नेपालले बंगलादेशको सामना गर्ने छ । खेल दशरथ रंगशालामा साँझ साढे ६ बजेवाट सुरु हुने छ ।

