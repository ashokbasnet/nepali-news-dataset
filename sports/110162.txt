बार्सिलोना र एसिमिलान एकै समूहमा
१४ भदौ, काठमाडौं । च्याम्पियन्स लिग फुटबलमा बार्सिलोना र एसिमिलान एकै समूहमा परेका छन् । बिहीबार राति मोनाकोमा सार्वजनिक समूह बिभाजनमा चार पटकको विजेता बार्सिलोना तुलनात्मक रुपमा कठिन समूहमा परेको हो ।
बार्सिलोनासँगै इटालियन महारथी एसीमिलान, एयाक्स र सेल्टिक समूह एचमा परेका हुन् । चारै क्लब पूर्व विजेता हुन् । एसिमिलान सात पटकको विजेता हो भने एयाक्सले ४ र सेल्टिकले एक पटक उपाधि जितेको छ ।
म्यानचेष्टर युनाइटेड, शाख्तर डोनेस्क, वार्यन लिभरकुसन र रियल सोसिडाड समूह ए मा छन् भने रियल मड्रिड, युभेन्टस, गालाटासरे र कोभेनहेभ्न समूह बीमा छन् । यस्तै बेन्फिका, पेरिस सेन्ट जर्मेन, ओलम्पिकास र एन्डरलेच समूह सीमा पर्दा समूह डीमा डिफेण्डिङ च्याम्पियन वार्यन म्युनिख, सीएसके मस्को, म्यानचेष्टर सिटी र प्लेजान छन् ।
समूह इमा चेल्सी, शाल्के, वाजल र स्टुवा ब्यूकेरेस्टी परेका छन् । चेल्सीका लागि यो सहज समूह मानिएको छ । आर्सनल, मार्सेलिए, बोरुसिया डर्टमुण्ड र नापोली समूह एफमा छन्् भने समूह जीमा पोर्टो, एथ्लेटिको मड्रिड, जेनिट र अष्ट्रिया विङ छन् ।


