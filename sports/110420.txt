जुनियर ब्याडमिन्टन टोली पुणे जाने
१४ भदौ, काठमाडौं । सुशान्त चिपलकट्टी स्मृति अन्तर्राष्ट्रिय जुनियर ब्याडमिन्टन प्रतियोगितामा सहभागी हुन नेपाली टोली शनिबार भारतको पुणे प्रस्थान गर्ने भएको छ ।
सेप्टेम्बर ४ देखि ८ तारिखसम्म हुने यु-१९ उमेरसमूहको यस प्रतियोगितामा पुरुषतर्फ दिपेश धामी, विजित थापा मगर, सुमन लिम्बू, सन्तोष खड्का र सावन श्रेष्ठले प्रतिस्पर्धा गर्नेछन् । महिलामा शिक्षा श्रेष्ठ, श्रेया प्रधान र गंगा विष्टले खेल्नेछन् । दिपेश हाल तालिमको सिलसिलामा मलेसियामा रहेकाले उनी त्यत्तैबाट पुने जाने बताइएको ।
सुमन, सन्तोष, सावन र गंगाको यो ‘डेब्यु’ अन्तर्राष्ट्रिय प्रतियोगिता हो । नेपाली खेलाडीले पुरुष/महिलाको सिंगल्स र डबल्स तथा मिक्स डबल्समा सहभागिता जनाउने नेपाल ब्याडमिन्टन संघका महासचिव रामजीबहादुर श्रेष्ठले जनाएका छन् ।
टिम प्रशिक्षकमा जयन्तकुमार श्रेष्ठ र प्रशिक्षकमा समिरबहादुर सिंह रहेका छन् । टोलीलाई सफलताको शुभकामना दिदै राष्ट्रिय खेलकुद परिषद्का सदस्य-सचिव युवराज लामाले बिदाइ गरे ।

