कीर्तिमानी मूल्यमा बेल रियल मड्रिडमा
१७ भदौ, काठमाडौं । स्पेनिस जाइन्ट रियल मड्रिडले ग्यारेथ बलेलाई कीर्तिमानी ८.५३ करोड पाउण्डमा अनुवन्धित गरेको छ । इंग्लिस क्लब टोटनह्यामले वेल्सका स्ट्राइकर बेललाई बेचेको हो ।

यसअघि सर्वाधिक महंगो ट्रान्सफरको कीर्तिमान क्रिष्टियानो रोनाल्डाको नाममा थियो । म्यानचेष्टर युनाइटेडले पोर्चुगलका स्ट्राइकर रोनाल्डोलाई ८ करोड पाउण्डमा रिलललाई बेचेको थियो ।
६ वर्षका लागि रियल मड्रिडसँग सम्झौता गरेका बेलले साताको ३ लाख पाउण्ड पाउनेछन् । ‘मैले टोटनह्याममा ६ वर्ष खुसीका साथ बिताएँ’ २४ वर्षीय बेलले भनेका छन–‘तर, अब गुडबाई भन्ने सही समय आएको छ ।’ उनले आफ्नो सपना पूरा भएको बताए । ‘धेरै खेलाडीको सपना आफ्नो मन पर्ने क्लबसँग जोडिने हुन्छ र दिनसरात त्यसको सपना देख्छन्’ उनले भनेका छन्–‘साँच्चै भन्नुपर्दा आज मेरो सपना पूरा भएको छ ।’
२००७ मा साउथ ह्याम्पटनबाट टोटनह्याम गएका बेल गत सिजन प्रोफेसनल फुटबल एसोसिएशन र फुटबल राइटर्सले दिने अवार्ड प्रिमियर लिगका प्लेयर अफ दि इयर र युथ प्लेयरबाट सम्मानित भएका थिए । उनले गत सिजन २६ गोल गरेका थिए । आज मेडिकल टेष्टपछि बेललाई समर्थकहरुमाझ प्रस्तुत गरिने रियल मड्रिडले जनाएको छ ।


