विशाल र संगीतालाई स्वर्ण
२२ भदौ, काठमाडौं । उपत्यकाव्यापी विद्यालयस्तरीय छात्र/छात्रा सडक दौड प्रतियोगिताको छात्रमा जेम्सका विशाल बानियाँ र छात्रामा विजेश्वरी ज्ञानमन्दिर सैनिक महाविद्यालयकी संगिता खड्काले शनिबार स्वर्ण जितेका छन् ।
राष्ट्रिय खेलकुद परिषद् (राखेप) द्वारा आयोजित प्रतियोगिताको पाँच किलोमिटर दूरी पार गर्न विशालले २० मिनेट १७.७ सेकेन्ड समय लगाए । नमुना इङलिस बोर्डिङ स्कुलका हस्ति बुढा दोश्रो (२० मिनेट २३.९ सेकेन्ड) दोश्रो र बालकुमारी उमाविका विदुर भुजेल (२० मिनेट ४८.३ सेकेन्ड) तेश्रो भए । नेपाल एपीएफ स्कुलका अच्यूतराज गिरी चौथो, बालकुमारी उमाविका सूर्यबहादुर तामाङ पाँचौं, आदर्श उमाविका भीम श्रेष्ठ छैटौं, सैनिक आवसियका नवीन अधिकारी सातौं, बासु उमाविका राजिव सिलवाल आठौं, सैनिकका प्रदीप केसी नवौं तथा टीका विद्याश्रम उमाविका सागर खड्का दसौं भए ।
छात्रामा पहिलो भएकी संगीताले तीन किलोमिटर दूरी तय गर्न १५ मिनेट ३१.८ सेकेन्ड समय खर्चिन् । सितापाइलाकी हुभी बुढा मगर दोश्रो तथा ग्लयाडस्टोन एकेडेमीकी सर्मिला क्षेत्री तेश्रो भए । विजेश्वरीकी अनिता थापा, सुदेशा माविकी काजल विष्ट, विजेश्वरीकी अमिशा श्रेष्ठ, विजेश्वरीकै विनिका जोशी, सैनिककी संगीता ढकाल, सैनिककै अस्मिता श्रेष्ठ र गणेश माविकी रविना सिन्तकला चौथोदेखि दसौं स्थानमा रहे ।
दुवै समूहमा पहिलोदेखि चौथो हुनेले क्रमशः १५, १०, ५ र ४ हजारका दरले नगद पुरस्कार पाउनेछन् । त्यस्तै पाँचौंदेखि दसौं स्थानमा दौड पूरा गर्ने प्रत्येकलाई समान ३-३ हजार नगद पुरस्कार दिइने राखेपअन्तर्गत जनसम्पर्क अधिकृत मीनकुमार शर्माले जनाएका छन् । कूल पुरस्कार राशी १ लाख ४ हजार रुपैयाँ रहेको छ । खेलाडीलाई आइतबार पुरस्कार दिइने बताइएको छ ।
त्रिपुरेश्वरस्थित दशरथ रंगशालाबाट सुरु भएको दौड विभिन्न भागको परिक्रमा गरी पुनः दशरथ रंगशालामै आएर सकिएको थियो । दौडमा १ हजार ५ सय प्रतिस्पर्धी सहभागी थिए ।


