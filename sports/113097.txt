यूएस ओपनको उपाधिका लागि जोकोभिच र नाडाल भिड्ने
२३ भदौ, काठमाडौं । यूएस ओपन टेनिसको उपाधिका लागि नोभाक जोकोभिच र राफेल नाडाल भिड्ने भएका छन् ।
दशौं वरियताका स्टेनिस्लास वावरिन्कालाई पाँच सेटमा पराजित गर्दै विश्व नम्बर १ जोकोभिचले नाडालसँगको भेट पक्का गरेका हुन् । १२ औं पटक ग्राण्डस्लामको फाइनलमा स्थान बनाउने क्रममा २–६, ७–५, ३–६, ६–३ र ६–४ को सेटमा सघर्षपूर्ण जित निकाले । उनी लगातार चौथो पटक यूएस ओपनको फाइनलमा पुगेका हुन् ।
१२ पटक ग्राण्डीस्लाम जितिसकेका नाडालले भने नवौं वरियताका फ्रान्सका रिचर्ड ग्यासक्वेटलाई ६–४, ७–६ र ६–२ को सेटमा पराजित गरे । २०१० पछि नाडाल चौथो पटक यूएस ओपनको फाइनलमा पुगेका हुन् । २०१२ मा भने घुडाँको चोटका कारण उनले खेलेनन् ।



