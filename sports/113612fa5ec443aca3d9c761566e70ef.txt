सिजनको पहिलो मड्रिड डर्बी : गोल हुन सकेन, रामोसको नाक भाच्चियो

मंसिर ३ – स्पेनिस ला लिगा फुटबल अन्तर्गत यो सिजनको पहिलो मड्रिड डर्बीमा रियल मड्रिड बराबरीमा रोकिएको छ । घरेलु मैदानमा भएको खेलमा एथ्लेटिको मड्रिडले भ्रमण टोली रियल मड्रिडलाई गोलरहित बराबरीमा रोकेको हो । यो बराबरीले दुवै मड्रिड टिमलाई शीर्ष स्थानको बार्सिलोना भन्दा १० अंकले पछि रहन बाध्य पारेको छ । दुवै टिमले खेल अवधिभर गोल गर्ने केही मौका बनाए पनि गोल भने गर्न सकेनन् । स्टार खेलाडी क्रिष्टियोनो रोनाल्डोले यो खेलमा पनि गोल गर्न सकेनन् । रोनाल्डो र करिम बेन्जिमाले गोल गर्ने मौका बनाएका थिए तर सफल भने हुन सकेनन् । बराबरीपछि तेस्रो स्थानको रियल मड्रिडको २४ अंक भएको छ भने चौथो स्थानमा रहेको एथ्लेटिको मड्रिडको पनि २४ अंक नै छ । लिग अन्तर्गत राति नै भएका अरु खेलमा गेटाफेले एलाभेसलाई ४–१ तथा सेभिल्लाले सेल्टा डि भिगोलाई २–१ ले हरायो । यो खेलमा रियल मड्रिडका कप्तान सर्जियो रामोस दोस्रो हाफमा मैदान बाहिर रहेका थिए । पहिलो हाफमा एथ्लेटिको मड्रिडका लुकास हर्नान्डेजसँग ठोक्किएपछि उनको नाकमा चोट लागेको थियो । उनको नाम भाच्चिएको छ ।
