नवौं साफ च्याम्पियनसिप भारतमा हुने
२५ भदौ, काठमाडौं । साफ च्याम्पियनसिप फुटबलको नवौं संकरण भारतमा हुने भएको छ । काठमाडौंमा मंगलबार भएको दक्षिण एशियाली फुटबल संघ साफको साधारण सभाले आगामी साफको आयोजनाको जिम्मा भारतलाई दिने निर्णय गरेको हो ।
मार्केटिङ पार्टनर वल्र्ड स्पोट्स ग्रुपसँगको पूर्व सहमति अनुसार भारतलाई आयोजनाको जिम्मा दिइएको हो । पुरस्कार राशीमा कुनै बृद्धि भने गरिएको छैन । यसअघि भारतले १०९९ र २०११ मा साफको आयोजना गरेको हो । भारत सर्वाधिक ५ पटकको विजेता समेत हो । बुधबार आठौं साफको उपाधिका लागि भारत र अफगानिस्तान भिड्नेछन् ।
साधारण सभाले तेस्रो महिला साफ च्याम्पियनसिप पाकिस्तानमा खेलाउने निर्णय गरेको छ । मिति र ठाउँ भने तय भइसकेको छैन । यसको जिम्मा पाकिस्तानलाई नै दिइएको छ ।
साफको साधारण सभाले साफ यू-१९ च्याम्पियनसिप २०१५ बाटै आयोजना गर्ने निर्णय गरेको छ । आयोजना स्थल भने तय गरिएको छैन । साफ क्लब च्याम्पियनसिपबारे भने कुनै निर्णय हुन सकेन ।


