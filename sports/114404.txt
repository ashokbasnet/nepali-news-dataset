एलए पौडी शनिबारदेखि
२६ भदौ, काठमाडौं । लिटिल एन्जल्स (एलए) स्कुलको आयोजनामा १४ औं एलए अन्तरविद्यालय पौडी प्रतियोगिता शनिबारदेखि हुने भएको छ । प्रतियोगितामा विभिन्न ४९ विद्यालयका करिब ३ सय ५० खेलाडीको सहभागिता रहने प्रतियोगिता संयोजक ओङदेन लामाले जनाएका छन् । दुईदिने प्रतियोगितामा ५२ इभेन्ट्समा प्रतिस्पर्धा हुनेछ ।
प्रतियोगितामा स्वर्णलाई ५, रजतलाई ३ र कांस्यलाई २ अंक प्रदान गरी समग्रमा टिम च्याम्पियनको घोषणा गरिनेछ । लगातार तीनपटक च्याम्पियन बन्नेले रनिङ सिल्ड पचाउनेछ । साविक विजेता एलए १२ औं संस्करणको पनि विजेता हो । एलए सामू दोश्रोपटक रनिङ सिल्ड जित्ने अवसर छ । चौथोदेखि आठौं संस्करणको विजेता बनेको एलएले एकपटक रनिङ सिल्ड जितिसकेको छ ।
त्यसबाहेक लिङ्कनले एकपटक रनिङ सिल्ड हात पारेको छ । नवौंदेखि ११ औं संस्करणमा लिङ्कनले उपाधि जित्दै रनिङ सिल्डमाथि कब्जा जमाएको थियो । पहिलो संस्करणको विजेता बाबा हो भने दोश्रो र तेश्रोमा एलआरआईले उपाधि जितेको थियो ।


