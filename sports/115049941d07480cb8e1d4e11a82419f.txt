कागज पत्र नमिलेका कारण ३ क्रिकेटरको भिषा आएन

काठमाडौं, साउन ११ - अष्ट्रेलियामा हुने १९ वर्ष मुनिको विश्वकप क्रिकेटमा भाग लिन जाने नेपाली टोलीका ३ जना खेलाडीलाई अष्ट्रेलियाले भिषा दिन अस्वीकार गरेको छ । अविनाष कर्ण, राम नरेश गिरी र सौरभ खनालको कागजपत्र नमिलेका कारण भिषा नआएको भन्दै नेपाल क्रिकेट संघ क्यानले थप कागज पत्र पठाइएको र उनीहरुको पनि भिषा आउने बताएको छ ।

 

१८ वर्ष मुनिका भएको कारण उनीहरुलाई भिषा दिन आमा बुबा दुवैको मन्जुरी पत्र चाहिने भएकोले भिषा नआएको क्यानको भनाई छ । पछि तीनै जना खेलाडीका आमा बुबाको मनजुरी पत्रसहित पुन: प्रकृया थालिएकोले उनीहरुको पनि भिषा आउने क्यानले जनाएको छ । अष्ट्रेलियाको भिषा प्रकृया मिलाउने भिएफएस ग्लोबल सर्भिस प्रालिले यसअघि उनीहरुका बुबाको मात्र मञ्जुरी पत्रसहित भिषाका लागि प्रकृया थालेको थियो ।

भिएफएसकै कारण ३ जना खेलाडीको भिषामा ढिलाई भएको क्यानको भनाई छ । नेपाली क्रिकेट टोली अभ्यास खेलका लागि शुक्रवार अष्ट्रेलिया जाँदै छ । भिषा रोकिएका ३ खेलाडी भने भिषा आईसकेपछि पछि मात्रै अष्ट्रेलिया जाने क्यानले जनाएको छ ।
