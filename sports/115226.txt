काठमाडौं र प्रहरीलाई दुई स्वर्ण
२८ भदौ, काठमाडौं । काठमाडौं र नेपाल प्रहरी क्लबले १२ औं राष्ट्रिय जुडो प्रतियोगिताको पहिलो दिन शुक्रबार समान २-२ स्वर्ण जितेका छन् । जम्मा सात स्वर्णको छिनोफानो हुँदा एपीएफ, ललितपुर र कैलाली पनि एक-एक स्वर्ण हात पार्न सफल रहे ।
नयाँबजारस्थित बहुउद्देश्यीय मार्सल आर्ट केन्द्रमा भएको पुरुषको ६० केजीमुनिकाठमाडौंका सरोज महर्जनले स्वर्ण जिते । उनले रसुवाका सुनील नगरकोटीलाई पराजित गरे । महिलाको ४४ केजीमुनि मनीषा महर्जनले बाँकेकी निर्मला कुँवरलाई हराउदै काठमाडौंलाई अर्को स्वर्ण दिलाइन् ।
नेपाल जुडो संघद्वारा आयोजित प्रतियोगिताको पुरुष७३ केजीमुनि प्रहरीका प्रकाश नेपाली र ९० केजीमुनि प्रहरीकै श्रीराम मकाजुले स्वर्ण जिते । फाइनलमा प्रकाशले काठमाडौंका मोहन सुनुवार तथा श्रीरामले काठमाडौंकै सञ्जय महर्जनको चुनौती पन्छाए । महिलाको ५२ केजीमुनि एपीएफकी देवीका खड्काले बाजी मारिन् । फाइनलमा देवीकाले काभ्रेकी रुक्कु थापा मगरलाई निराश पारिन् । ६३ केजीमुनि ललितपुरकी रन्जु राईले प्रहरीकी प्रमिला खड्कालाई हराउदै शीर्ष स्थानमा रहिन् ।
महिलाको ७० केजीमाथि कैलालीकी गंगा चौधरीले कञ्चन्पुरकी सुनीता बोहोरालाई पराजित गरी पहिलो भइन् । तीनदिने प्रतियोगिताको युवा तथा खेलकुद मन्त्री रामकुमार श्रेष्ठले उद्घाटन गरेका थिए ।
प्रतियोगितामा १७ जिल्ला, तीन विभागीय टोली प्रहरी, एपीएफ र नेपाली सेनाका १ सय ५६ खेलाडी सहभागी छन् । त्यसमा ९३ पुरुष र ६३ महिला छन् । १४ व्यक्तिगत र २ टिम गरी कूल १६ स्पर्धामा प्रतिस्पर्धा भइरहेको आयोजक जुडो संघका अध्यक्ष दीपकहर्ष वज्राचार्यले जनाएका छन् ।



