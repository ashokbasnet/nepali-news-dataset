टेष्ट क्रिकेटमा जिम्बाबेलाई १२ वर्षमा पहिलो जित
२९ भदौ, काठमाडौं । जिम्बाबेले १२ वर्षपछि पहिलो पटक टेष्ट क्रिकेट जितेको छ । हरारेमा भएको दोस्रो टेष्टमा पाकिस्तानलाई २४ रनले हराउँदै जिम्बाबेले कीर्तिमानी जित हासिल गरेको हो ।
जिम्बाबेले सन् २००१ मा बंगलादेशलाई हराए यता खेलेका कुनै पनि टेष्ट क्रिकेट जित्न सकेको थिएन । जिम्बाबेसँग पाकिस्तानको भने यो १५ वर्षपछिको पहिलो हार हो । यसअघि जिम्बाबेले पाकिस्तानलाई सन १९९८ मा पराजित गरेको थियो । यससँगै दुई टेस्टको श्रृंखला १-१ को बराबरीमा सकिएको छ । पहिलो टेस्ट पाकिस्तानले जितेको थियो ।
जिम्बावेले प्रस्तुत गरेको २ सय ६४ रनको लक्ष्य पछ्याएको पाकिस्तान २ सय ३९ रनमा सिमित भयो । कप्तान मिस बा उल हक ७९ रनमा नटआउट रहेपनि अन्य खेलाडी क्रिजमा आउँदै र्फकँदै गरेका थिए । तर, अन्तिम विकेट भने मिस बा उल हककै कारण पाकिस्तानले रन आउटका रुपमा गुमाएको थियो ।
यसअछि जिम्बावेले दोस्रो पारीमा १ सय ९९ रन बनाउँदै पाकिस्तानसामू २ सय ६४ रनको लक्ष्य प्रस्तुत गरेको थियो । जिम्बावेले पहिलो पारीमा २ सय ९४ रन बनाएको थियो भने पाकिस्तानले २ सय ३० रन बनाएको थियो ।


