तामाङ दिदीबहिनी सेमिफाइनलमा
२९ भदौ, काठमाडौं । नेपाल आर्मी क्लबका दिदीबहिनी सरादेवी तामाङ र नङ्शल तेश्रो लिनिङ पुष्पलाल स्मृति र्‍याङकिङ राष्ट्रिय ब्याडमिन्टन प्रतियोगिताको महिला सिंगल्समा शनिबार सेमिफाइनलमा प्रवेश गरेका छन् ।
त्रिपुरेश्वरस्थित राष्ट्रिय खेलकुद परिषद्को कभर्डहलमा भएको लिग खेलमा सराले एपीएफकी सविना पन्थीलाई २१-१२ र २१-१६ को सोझो सेटमा पराजित गर्दै समूह ‘बी’ को विजेता बनिन् । सविना पनि समूह उपविजेताहुँदै सेमिफाइनलमा पुगिन् । नङ्शलले एपीएफकी शिक्षा श्रेष्ठको चुनौती २१-१५ र २२-२० को नतिजामा समाप्त पारिन् । सेमिफाइनलमा नङ्शलको भेट एपीएफकी सविनासंग हुनेछ भने सराले आर्मीकै अमिता गिरी विरुद्ध खेल्नेछिन् ।
नेपाल खेलकुद महासंघ र महासंघअन्तर्गतकै राष्ट्रिय ब्याडमिन्टन संघद्वारा संयुक्त आयोजित प्रतियोगिताको पुरुष सिंगल्समा आर्मीका दिपेश धामी, एपीएफका साजनकृष्ण ताम्राकार, आर्मीका विकास श्रेष्ठ र आर्मीकै रत्नजित तामाङले क्वाटरफाइनलमा स्थान सुरक्षित गरे । दिपेशले एपीएफका इन्द्र महतालाई २१-१५ र २१-१८ ले हराए । साजनले भोजपुरका विवेक श्रेष्ठलाई २१-१६ र २१-८ ले पराजित गरे । जितसंगै साजन समूह ‘सी’ को विजेता भए । विवेक पनि समूह उपविजेताका रुपमा क्वाटरफाइनल पुग्न सफल भए ।
विकासले एपीएफका पंकज चन्दलाई २१-१०, १६-२१ र २१-१३ को सेटमा पन्छ्याउदै समूह ‘बी’ को विजेता बने । पंकज पनि समूह उपविजेता बन्दै अन्तिम आठमा स्थान बनाउन सफल रहे । रत्नजितले एपीएफका विशाल प्रधानलाई २१-११ र २१-११ ले पाखा लगाए । क्वाटरफाइनल रत्न र पंकज, साजन र नेपाल प्रहरी क्लबका सन्जिव खड्का, एपीएफका विष्णु कट्वाल र विकास तथा विवेक र दिपेशबीच हुनेछ ।

