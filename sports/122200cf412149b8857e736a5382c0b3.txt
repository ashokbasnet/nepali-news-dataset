म्यानचेस्टर सिटीको अपराजित यात्रा टुंगियो, टोटनह्यामलाई जित्न सकेन

असोज १७ – इंग्लिस प्रिमियर लिगमा शीर्ष स्थानको म्यानचेस्टर सिटीको अपराजित यात्रा टुंगिएको छ । पेप गार्डिवलाको टिम म्यानचेस्टर सिटी लिग अन्तर्गत आइतबार राति भएको खेलमा टोटनह्यामसँग २–० ले पराजित भएको हो । यो सिजन लिगका अघिल्ला ६ खेल जितेको सिटी पहिलो पटक पराजित भएको हो । प्रिमियर लिगमा अब टोटनह्याम एक मात्र अपराजित टिम हो । पहिलो हाफमा भएको दुई गोल टोटनह्यामको जितमा पर्याप्त बन्यो । नवौं मिनेटमा ड्यानी रोसको क्रसमा पाएको बललाई क्लियर गर्ने क्रममा म्यानचेस्टर सिटीका अलेक्सान्डर कालारोभले आत्मघाती गोल गरेपछि टोटनह्यामले सुरुवाति अग्रता लियो । ३७ औं मिनेटमा डेल अलीले सुन्दर गोल गर्दै टोटनह्यामको अग्रता दोब्बर पारे । दोस्रो हाफमा म्यानचेस्टर सिटीले खेलमा फर्किने प्रयास गरेपनि गोल गर्न भने सकेन । माउरिसिओ पोकेटिनोको प्रशिक्षणमा टोटनह्यामका खेलाडीले आफूहरु उपाधिका लागि बलियो दाबेदार रहेको प्रमाण म्याचेस्टर सिटीसँगको खेलमा प्रस्तुत गरेको फुटबल पण्डितले बताएका छन् । जितपछि दोस्रो स्थानमा उक्लिएको टोटनह्यामको सात खेलबाट १७ अंक भएको छ । शीर्ष स्थानको सिटीको १८ अंक छ ।
