प्रथम अन्तर क्लब पौडी : शिरीषलाई चार र ओशिनालाई ३ स्वर्ण

काठमाडौं, साउन ३० - नेपाल प्रहरी क्लबका शिरीष गुरुङले प्रथम अन्तरक्लब पौडी प्रतियोगिताको पहिलो दिन बुधबार ४ स्वर्ण जितेका छन् ।
पुरुषको ४ सय मिटर फ्रिस्टायल ४ मिनेट ४९ दशमलव ५० सेकेन्ड, १ सय मिटर ब्याकस्ट्रोक १ मिनेट १४  दशमलव ०३ सेकेन्ड, २ सय मिटर बटरफ्लाइ २ मिनेट ३९  दशमलव ७० सेकेन्ड तथा १ सय मिटर फ्रिस्टायल १ मिनेट ००  दशमलव ६९ सेकेन्डमा पूरा गर्दै चार विधामा शिरीषले स्वर्ण चुमे ।
पुरुषको ४ सय मिटर फ्रिस्टायलमा रोटरी क्लब, दरबारमार्गका देवेश मानन्धर दोश्रो र ललितकृष्ण मेरिगोल्ड क्लबका जयन्तप्रकाश गुरुङ तेश्रो, १ सय मिटर ब्याकस्ट्रोकमा नेपाली आर्मी क्लबका दिलीप थापा मगर दोश्रो र धुम्बाराही स्विम क्लबका मिराज प्रजापति तेश्रो, २ सय मिटर बटरफ्लाइ आर्मीका कविन्द्र थापा मगर दोश्रो र आर्मीकै जनक राई तेश्रो तथा १ सय मिटर फ्रिस्टायलमा धुम्बाराहीका मिराज दोश्रो र रोटरीका देवेश तेश्रो स्थानमा रहे ।
पुरुषको ५० मिटर ब्रेस्टस्ट्रोकमा धुम्बाराहीका बनिनशेन्शा श्रेष्ठले स्वर्ण जिते । उनले निर्धारित दूरी ३५  दशमलव ०३ सेकेन्डमा सकाए । अन्नपूर्ण क्लबका प्रवेश अधिकारीले रजत तथा बुल्स क्लबका लक्ष्मी लिम्बूले कांस्य जिते ।
२ सय मिटर ब्रेस्टस्ट्रोकमा ३ मिनेट समय खर्चेका आर्मीका रुपक चौधरी पहिलो भए । धुम्बाराहीका बनिन दोश्रो तथा धुम्बाराहीकै किरण कार्कीले तेश्रो स्थान प्राप्त गरे । ५० मिटर बटरफ्लाइमा धुम्बाराहीका मनीष चित्रकार अगाडि रहे । उनले २९  दशमलव ८२ सेकेन्ड समय निकाले । अन्नपूर्णका गोविन्द कार्की दोश्रो र ललितकृष्णका जयन्त तेश्रो बने ।
पुरुषको ३५–४५ वर्षमा आर्मीका पुष्पराज शाही (१ मिनेट ०९  दशमलव ९० सेकेन्ड) पहिलो, आर्मीकै लालबहादुर महतो दोश्रो र बुल्स क्लबका सूर्य थापा तथा ५० मिटर ब्रेस्टस्ट्रोकमा बुल्सका सूर्य थापा पहिलो, आर्मीका लालबहादुर महतो दोश्रो र सुदीप राजभण्डारी तेश्रो भए ।
४५ वर्षमाथि पुरुषको ५० मिटर फ्रिस्टायलामा ललितकृष्णका जयप्रकाश गुरुङले स्वर्ण, लिलिट एन्जल्स स्कुल स्विमिङ क्लबका वैकुण्ठ प्रधानले रजत तथा स्टारफिस स्विमिङ क्लब, ललितपुरका प्रबल थापाले कांस्य हात पारे ।
महिलामा ओशिनालाई ३ स्वर्ण
नेपाल पौडी संघद्वारा आयोजित प्रतियोगिताको महिलामा धुम्बाराहीकी ओशिना भारतीले सर्वाधिक ३ स्वर्ण हात पारिन् ।
ओशिनाले २ सय मिटर व्यक्तिगत मिड्लेमा ३ मिनेट ०२  दशमलव ०० सेकेन्ड, १ सय मिटर बटरफ्लाइमा १ मिनेट ३२  दशमलव ९३ सेकेन्ड र ५० मिटर ब्याकस्ट्रोकमा ४०  दशमलव २२ सेकेन्ड समय खर्चदै शीर्ष स्थानमा रहिन् ।
५० मिटर फ्रिस्टायलमा भने ओशिनाले रजतमा चित्त बुझाउनु प¥यो । स्टारफिस स्विम क्लब, ललितपुरकी अन्जली स्याङबो पहिलो भइन् । अन्जलीले ३३  दशमलव ७२ सेकेन्डमा निर्धारित दूरी तय गरिन् । ललितकृष्णकी शिला गुरुङ तेश्रो भइन् ।
महिलामा ललितकृष्णकी शिलाले २ सय मिटर फ्रिस्टायल (३ मिनेट ०६  दशमलव ६० सेकेन्ड) तथा २ सय मिटर ब्याकस्ट्रोक (३ मिनेट १०  दशमलव ६३ सेकेन्ड) मा स्वर्ण जितिन् । फ्रिस्टायलमा ललितकृष्णकी इभा काफ्ले दोश्रो र लिटिल एन्जल्स स्कुल स्विम क्लबकी फुर्वा फुटी शेर्पा तेश्रो तथा ब्याकस्ट्रोकमा रोटरीकी रशिका पौडेल दोश्रो र एलएकी याङछेन लामा तेश्रो भए ।
महिलाको १ सय मिटर ब्रेस्टस्ट्रोकमा अन्नपूर्णकी सोनिरा विष्ट पहिलो भइन् । सोनिराले १ मिनेट ३२  दशमलव ६० सेकेन्ड समय खर्चिन् । सोनिराकी बहिनी सब्बु दोश्रो तथा रोटरीकी आश्मा तामाङ तेश्रो भए ।
महिलाको ३५–४५ वर्षको ५० मिटर फ्रिस्टायलमा नेपाल प्रहरीकी कमला गुरुङ (४३  दशमलव ८७ सेकेन्ड) पहिलो, धुम्बाराहीकी सरिना कोइच्लिङ दोश्रो तथा मिना प्रजापति तेश्रो भए ।
प्रतियोगिताको राष्ट्रिय खेलकुद परिषद्का उपाध्यक्ष पिताम्बर तिम्सिनाले उद्घाटन गर्नुका साथै पहिलो दिनका विजेतालाई समेत पुरस्कृत गरेका थिए । पहिलो पटक आयोजित दुईदिने अन्तरक्लब पौडीमा विभिन्न २० क्लबका खुलातर्फ ७३ पुरुष र ४२ महिला तथा भेट्रान्समा १५ पुरुष र ७ महिला सहभागी छन् ।
