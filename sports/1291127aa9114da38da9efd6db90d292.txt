मच्छिन्द्र क्लवको गोर्खा कप फुटबलमा उत्कृष्ट सुरुवात

काठमाडौं, जेठ ९  कप्तान कर्ण लिम्बुको ४ गोलसँगै मच्छिन्द्र क्लवले गोर्खा कप फुटबल प्रतियोगिता विजयी सुरुवात गरेको छ । झरीका बीच दशरथ रंगशालामा भएको खेलमा मच्छिन्द्रले सरस्वती क्लवलाई ६–१ ले हरायो ।
बिशाल राई एले १९ औं मिनेटमा गोल गर्दै अग्रता दिलाएको मच्छिन्द्रका लागि कप्तानको भुमिकामा मैदान उत्रिएका कर्ण लिम्बुले पहिलो हाफको इन्जुरी समयमा टिमका लागि दोश्रो गोल गरे ।
७६ औं मिनेटमा व्यक्तिगत दोश्रो गोल गरेको लिम्बुले ७७ औं र ७८ औं मिनेटमा पनि गोल गर्दै आफ्नो गोल संख्या ४ बनाए । अजय बिकले ६७ औं मिनेटमा मच्छिन्द्रका लागि एक गोल थपे ।
६९ औं मिनेटमा पेनाल्टी मार्फत सरस्वतीले एक गोल फर्कायो । मच्छिन्द्रका देवेन्द्र तामाङले डी एरियामा ह्याण्डगरेपछि पाएको पेनाल्टीमा सरस्वतीका रमेश तामाङले गोल गरे ।
झापाको मुनाल क्लव नेपाल पुलिस क्लवबीच हुने भनिएको पहिलो खेल भने स्थगित भएको थियो । मुनाल क्लव काठमाडौं नआईपुगेका कारण खेल रोकिएहो हो ।
मच्छिन्दले अब १३ गते हुने खेलमा नेपाल पुलिससँग खेल्ने छ भने त्यही दिन झापाको मुनाल क्लवसँग खेल्ने छ । शुक्रवार हुने खेलमा भने समुह बीका थ्री स्टार क्लव र नवलपरासीको देशभक्त तथा सशस्त्र प्रहरीको एपिएफ र रानी पोखरी कर्नर टिमबीच प्रतिस्पर्धा हुने छ ।
प्रतियोगितामा ए डिभिजनका १३ वटा क्लब, बी डिभिजनको उपविजेता टुसाल क्लब, मोफसलको ए डिभिजन विजेता झापाको मुनाल क्लब र बी डिभिजन विजेता नवलपरासीको देशभक्त क्लब गरी १६ टिम सहभागी छन् ।
