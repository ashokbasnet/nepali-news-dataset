अष्ट्रेलियासँगको दोस्रो ट्वेन्टी-ट्वेन्टी क्रिकेटमा पनि भारत विजयी

काठमाडौं, माघ १५ – अष्ट्रेलियासँगको दोस्रो ट्वेन्टी-ट्वेन्टी क्रिकेटमा पनि भारत विजयी भएको छ । भारतले दिएको १ सय ८५ रनको लक्ष्य पछ्याएको अष्ट्रेलियाले ८ विकेट गुमाएर १ सय ५७ रन मात्र बनाउन सक्यो । आरोन फिन्चले ४८ बलमा ७४ रन बनाए पनि अन्य ब्याट्सम्यानले राम्रो प्रदर्शन गर्न नसक्दा अष्ट्रेलिया दोस्रो ट्वेन्टी ट्वेन्टीमा पनि पराजित भएको हो ।
भारतका लागि रविन्द्र जडेजा र जसप्रित बुमराहले दुई/दुई यस्तै आश्विन, हार्दिक पाण्डे र  युवराज सिंहले १/१ विकेट लिए । यसअघि टस हारेर ब्याटिङको निम्तो पाएको भारतले तीन विकेट गुमाएर १ सय ८४ रन बनाएको थियो । भारतका रोहित शर्माले ४७ बलमा ६० रन तथा शिखर धवनले ३२ बलमा ४२ रन बनाए । विराट कोहलीले ३३ बलमा ५९ र महेन्द्रसिंह धोनी १४ रनमा नटआउट रहे । अष्ट्रेलियाका ग्लेन म्याक्सवेल र एन्ड्र्यु टाइले एक एक विकेट लिए ।  जितसँगै तीन खेलको ट्वेन्टी ट्वेन्टी श्रृंखला भारतले आफ्नो पक्षमा पारेको छ । पहिलो ट्वेन्टी–ट्वेन्टी भारतले ३७ रनले जितेको थियो ।
