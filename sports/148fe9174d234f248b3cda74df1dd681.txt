दिल्ली पनि बाहिरियो, प्लेअफको समीकरण पुरा

काठमाडौं, जेठ १० । भारतमा जारी इन्डियन प्रिमियर लिग (आइपिएल) क्रिकेट अन्तर्गत गएराति सम्पन्न खेलमा रोयल च्यालेन्जर्स बैंग्लोरले दिल्ली डेयरडेभिल्सलाई ६ विकेटले पराजित गरेको छ ।

दिल्लीले दिएको १३९ रनको लक्ष्य बैंग्लोरले ११ बल बाँकी छँदा ४ विकेट गुमाएर पुरा गर्‍यो । बैंग्लोरको जितमा कप्तान विराट कोहलीको अविजित ५४ रन महत्वपुर्ण रह्यो । त्यसअतिरिक्त लोकेश राहुलले ३८ रनको योगदान गरे ।

दिल्लीका लागि क्विन्टन डिककले सर्वाधिक ६० रन बनाएका थिए भने क्रिस मोरिसले अविजित २७ रन बनाए । त्यसबाहेक अन्य ब्याट्सम्यानको प्रदर्शन फितलो रह्यो ।

गएरातिको खेलपछि आइपिएल क्रिकेटका लिग चरणका खेलहरु सकिएका छन् । १४ खेलबाट १८ अंक जोडेको गुजरात लायन्स शीर्ष स्थानमा रहँदा १६/१६ अंक जोडेको बैंग्लोर, हैदरावाद र कोलकाता क्रमशः दोस्रो, तेस्रो र चौथो स्थानमा रहँदै प्ले अफमा छानिएका छन् । प्ले अफका खेलहरु भोलिदेखि हुनेछन् ।
