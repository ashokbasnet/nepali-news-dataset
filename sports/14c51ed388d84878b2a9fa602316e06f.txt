धनगढी प्रिमियर लिग क्रिकेटको खेल तालिका सार्वजनिक

आयोजक धनगढी क्रिकेट एकेडेमीले सार्वजनिक गरेको खेल तालिका अनुसार चैत्र २७ गते नेपाल ११ र धनगढी ११ बीच च्यारिटी खेल हुनेछ ।

यो खेलमा नेपाली राष्ट्रिय टिम र धनगढीका खेलाडीहरूको सहभागिता रहने छ । उक्त खेलको टिकटबाट उठेको पैसा फाप्ला अन्तर्राष्ट्रिय क्रिकेट मैदान निर्माणमा सहयोग गरिने आयोजकले जनाएको छ ।

प्रतियोगिताका प्रतिस्पर्धात्मक खेलहरु भने चैत २८ गतेदेखि हुनेछन् । चैत्र २८ गते हुने पहिलो खेलमा ज्ञानेन्द्र मल्लले नेतृत्व गरेको सिवाइसी अत्तरिया र बसन्त रेग्मी नेतृत्वको काठमाडौं गोल्डेन्स् भिड्नेछन् ।

सोही दिन शक्ति गौचन नेतृत्वको रुपेन्देही च्यालेन्जर्स् र विनोद भण्डारी नेतृत्वको कञ्चनपुर आइकोनिक आमनेसामने हुने छन् ।

प्रतियोगितामा यी चार टोलीसँगै शरद भेषावकर नेतृत्वको विराटनगर किंग्स् र पारस खड्का नेतृत्वको टिम चौराहा धनगढी पनि सहभागि छन् ।

प्रतियोगिताको लिग चरणका खेलहरु बैशाख ४ गते सकिनेछ भने त्यसपछि नक आउट चरण सुरु हुनेछ । प्रतियोगिताको फाईनल खेल बैशाख ९ गते हुनेछ ।

यसअघि यही चैत ५ गतेदेखि आयोजना हुने भनिएको प्रतियोगिता नेपाली टोलीको अन्तर्राष्ट्रिय प्रतियोगिता परेकोले ३ हप्ता पछि सरेको हो ।
