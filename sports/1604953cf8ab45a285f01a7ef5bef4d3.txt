ललितकृष्ण श्रेष्ठको प्रतिमा अनावरण

काठमाडौं, जेठ २९ । गत वर्ष दिवंगत भएका अखिल नेपाल फुटबल संघ (एन्फा)का तत्कालीन कार्यबाहाक अध्यक्ष ललितकृष्ण श्रेष्ठको प्रतिमा अनावरण गरिएको छ ।एन्फाले सातदोबाटोस्थित एन्फा कमप्लेक्सको प्रांगणमा निर्माण गरेको श्रेष्ठको प्रतिमा शनिबार एक कार्यक्रमकाबीच अनावरण गरिएको हो ।अघिल्लो वर्ष जेठ २९ गते भैसेपाटिस्थित नवनिर्मित घरमा सर्नेक्रममा करेन्ट लागेर श्रेष्ठको निधन भएको थियो ।श्रेष्ठको निधन भएको वर्ष दिन पूरा भएको तिथि पारेर उनकी आमाले प्रतिमा अनावरण गरेकी हुन् ।कार्यक्रममा स्व. श्रेष्ठका आफन्त, शुभचिन्तक, एन्फाका पदाधिकारी, खेलाडी, पत्रकारलगायतले श्रेष्ठको प्रतिमामा माल्यार्पण गरेका थिए ।सो अवसरमा एन्फाका कार्यबाहक अध्यक्ष नरेन्द्र श्रेष्ठले एन्फाले स्व. ललितकृष्ण श्रेष्ठको परिवारलाई सदैव सह्योग गर्ने प्रतिबद्धता व्यक्त गरे ।सो अवसरमा बोल्ने अन्य वक्ताहरुले नेपाली फुटबलमा श्रेष्ठको योगदानबारे चर्चा गरेका थिए ।यसैबीच, स्व. श्रेष्ठको सम्झनामा शनिबारदेखि राजधानीमा यु–१८ ललितकृष्ण मेमोरियलकप फुटबल प्रतियोगिता सन्चालन भएको छ ।‘ए’ डिभिजन खेल्ने टोलीका १८ वर्षमुनिका खेलाडीहरुले प्रतिस्पर्धा गर्ने प्रतियोगिताको उद्घाटन खेलमा शनिबार मनाङ–मर्स्याङ्दी क्लब र सशस्त्र प्रहरी बलको एपीएफले २–२ गोलको बराबरी खेलेका छन् ।
