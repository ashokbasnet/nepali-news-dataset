ट्वान्टी-२० श्रृखला अष्ट्रेलियाको पक्षमा
१७ माघ, काठमाडौं । इंग्ल्यान्डविरुद्धको दोस्रो ट्वान्टी-२० क्रिकेटमा अष्ट्रेलिया विजयी भएको छ । यससँगै अष्ट्रेलियाले तीन खेलको श्रृखला २-० ले आफ्नो पक्षमा पारेको छ ।
मेलबर्नमा टस जितेर पहिले ब्याटिङ थालेको इंग्ल्यान्डले निर्धारित २० ओभरमा ९ विकेट गुमाउँदै १ सय ३० रन बनायो । उसलाई सस्तैमा समेट्ने क्रममा जस हेजलवडले ४ विकेट लिए ।
जवाफी ब्याटिङमा उत्रिएको अष्ट्रेलियाले १४.५ ओभरमा २ विकेट गुमाउँदै लक्ष्य भेट्टायो । उसका लागि आक्रमक ब्याटिङ गरेका कप्तान जर्ज बेलीले २८ बलमा ३ छक्का र ७ चौको मद्दतमा अविजित ६० रन बनाए भने ओपनर क्यामरुन हृवाइटले अविजित ५७ रनको योगदान दिए ।


