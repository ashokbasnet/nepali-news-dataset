बेलबारी गोल्डकपमा मुनाल क्लब पराजित
९ असार, बेलबारी । मोरङको बेलबारीमा भइरहेको अन्तरराष्ट्रिय आमन्त्रण प्रथम बेलबारी गोल्डकपमा बेलबारी फुटबल क्लब विजयी भएको छ । बेलबारीले मुनाल क्लव झापालाई शुन्यका विरुद्ध दुई गोल गर्‍यो ।
खेल सञ्चालन भएको सत्रौं मिनेटमा बेलबारीका सुमन लामाले पहिलो गोल गरी खाता खोलेका थिए । त्यसको केहबेरमै पुनः बेलबारीकै निशान लिम्बूले अर्को एक गोल गरी बेलबारीको अग्रता दोब्बर पारे ।
निकै प्रतिश्पर्धात्मक खेलमा मुनालले पाएको पेनाल्टी सदुपयोग गर्न सकेन । दोस्रो हापमा पनि मुनालले गोल गर्ने राम्रा अवसर गुमाएका थिए भने बेलबारीका गोलरक्षक लडेको अवस्थामा मुनालका खेलाडीले प्रहार गरेको गोललाई बेलबारीका राजकुमार राईले बचाएका थिए ।
उता मुनालको तर्फबाट प्रहार गरेको बललाई बेलबारीका डिफेन्डरले हातले पन्च गरेर बाहिर फालेको भनी मुनालले पेनाल्टी माग्ने क्रममा केहीबेर तनाव भएको थियो । प्रतियोगितामा बेलबारीका निशान लिम्बू म्यान अफ दी म्याच घोषित भएका थिए । कार्यक्रमका प्रमुख अतिथि बेलबारी सामुदायिक नोबेल अस्पतालका अध्यक्ष मोहन गुरुङले पुरस्कार प्रदान गरेका थिए ।


