राखेप सदस्य सचिव लामालाई नहटाउन सर्वोच्चको आदेश
१० असार, काठमाडौं । सर्वोच्च अदालतले राष्ट्रिय खेलकुद परिषद्का सदस्य सचिव युवराज लामालाई बर्खास्त गर्ने युवा तथा खेलकुदमन्त्रीको निर्णय कार्यान्वयन नगर्न आदेश दिएको छ ।
न्यायाधीश दामोदरप्रसाद शर्मा र ओमप्रकाश मिश्रको संयुक्त इजलासले मुद्दाको किनारा नलागेसम्म लामाससहित ६ जनालाई हटाउने निर्णय कार्यान्वयन नगर्न आदेश दिएको हो । यसअघि सर्वोच्चको एकल इजलासले निर्णय कार्यान्वयन नगर्न अन्तरिम आदेश दिएपछि लामाले पुनर्वहाली गरेका थिए ।
सर्वोच्चको अन्तरिम आदेशले आफ्नो निर्णय खारेज नभएको भन्दै खेलकुदमन्त्री पुरुषोतम पौडेलले काम नगर्न पत्र काटेपछि लामाले अदालतको आदेशको अपहेलना मुद्दा समेत दायर गरेका छन् ।
दुई सदस्यद्वारा शपथ ग्रहण
यसैबीच सरकारको गत जेठ २९ गतेको निर्णयानुसार राखेपको सदस्यमा नियुक्त भएका तीन सदस्य मध्ये दुईले मंगलबार शपथ ग्रहण गरेका छन् ।
राखेप अध्यक्ष युवा तथा खेलकुद मन्त्री पुरुषोत्तम पौडेलले नवनियुक्त सदस्य लामा टेन्डी शेर्पा र सुरेन्द्रबहादुर हमाललाई कमलपोखरीस्थित आफ्नै कार्यकक्ष पद तथा गोपनीयताको शपथ ग्रहण गराए ।


