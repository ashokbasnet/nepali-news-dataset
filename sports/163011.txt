जापान समूह चरणबाटै बाहिरियो, ग्रिस अन्तिम १६ मा
११ असार, काठमाडौं । एसियाली राष्ट्र जापान विश्वकपको समूह चरणबाटै बाहिरिएको छ । आइभरीकोष्टलाई हराउँदै ग्रिसले भने पहिलो पटक विश्वकपको प्रि-क्वाटरफाइनलमा स्थान बनाएको छ ।
बुधबार विहान भएको खेलमा जापान कोलम्बियासँग ४-१ गोलअन्तरले पराजित भयो । जापनका लागि एक मात्र गोल ओकाजाकीले गरे ।
ब्राजिल विश्वकपमा जापानले एक अंक मात्र जोडेको छ । समूह चरणको दोस्रो खेलमा ग्रिससँग गोलरहित बराबरी खेलेको थियो । जितपछि कोलम्बिया ९ अंकसहित समूह सीको विजेता बनेको छ । अब उसले क्वाटरफाइनल प्रवेशका लागि समूह डीको उपविजेता उरुग्वेसँग खेल्नेछ ।
ग्रिस अन्तिम १६ मा
अर्को खेलमा आइभरीकोष्टलाई २-१ गोल अन्तरले पराजित गर्दै ग्रिसले अन्तिम १६ मा स्थान बनाएको छ । अघिल्लो चरणमा स्थान बनाउन ग्रिसलाई जित्नै पर्ने थियो भने आइभरीकोष्टलाई बराबरी मात्र चाहिएको थियो ।
खेलको ४२ औं मिनेटमा सामारिसको गोलबाट ग्रिसले अग्रता लियो । ७२ औं मिनेटमा बोनीले बराबरी गोल फर्काए । तर, अतिरिक्त समयमा पाएको पेनाल्टीमा सामरसले गोल गर्दै नाटकीय जित दिलाए ।
जितसँगै समूह सीको उपविजेता बनेको ग्रिसले नकआउट चरणमा कोष्टारिकाको सामना गर्नेछ । कोष्टारिका समूह सीको विजेता हो ।


