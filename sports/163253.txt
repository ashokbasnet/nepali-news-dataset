मैत्रिपूर्ण खेलमा नेपाल इण्डोनेसियासँग पराजित
११ असार, काठमाडौं । मैत्रिपूर्ण फुटबलमा नेपाल इण्डिोनेसियासँग पराजित भएको छ । बुधबार भएको खेलमा नेपाल घरेलु टोलीसँग २-० गोल अन्तरले पराजित भएको हो ।
खेलमा इण्डोनेसियाले पाँचौं मिनेटमा नै समसुलको गोलबाट अग्रता लिएको थियो । जतिबेला डिफेन्स र गोलरक्षक किरण चेम्जोङको प्रदर्शन कमजोर थियेा । २८ औं मिनेटमा किरणले उत्कृष्ट बचाउ गरे । नेपाली डिफेण्डरलाई विट गर्दै इण्डोनेसियाका खेलाडीले हानेको बल किरणले रोकेका थिए ।
३५ औं मिनेटमा जगजित श्रेष्ठसँगको तालमेलमा विमल घर्तीमगरले राम्रो पास मिलाइदिएका थिए । तर, नेपालका जुमानु राई पासको सदुपयोग गर्न सकेनन् । ३८ औं मिनेटमा इण्डोनेसियाले राम्रो प्रहार गरेको थियो, तर किरणले रोके ।
४३ औं मिनेटमा नेपालले बराबरी गोल फर्काउने प्रयास गरेको थियो । विमलले मध्यभागबाठ दिएको पासमा जुमानुको प्रहार विपक्षी गोलरक्षकले रोके ।
दोस्रो हाफको ५६ औं मिनेटमा नेपालको कमजोर डिफेन्सको फाइदा उठाउँदै इण्डोनेसियाले गोल गरेपनि रेफ्रीले अफसाइड दिए । ८२ औं मिनेटमा घरेलु टोलीले अग्रता दोब्बर पार्‍यो । खेलमा थप गोल हुन सकेन र इण्डोनेसिया २-० ले विजयी भयो ।



