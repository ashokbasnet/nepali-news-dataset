अर्जेन्टिना समूह विजेता, नाइजेरियाविरुद्ध मेस्सीको दुई गोल

११ असार, काठमाडौं ।स्टार स्ट्राइकर लिओनल मेस्सीको दुई गोलको मदतमा नाइजेरियालाई पराजित गर्दै अर्जेन्टिना विश्वकप फुटबलको समूह एफको विजेता बनेको छ ।
समूह चरणमा सतप्रतिशत नजिता निकाल्ने क्रममा अर्जेन्टिनाले बुधबार राति अबेर भएको खेलमा नाइजेरियालाई ३-२ गोल अन्तरले पराजित गरेको छ । सोही समयमा भएको अर्को खेलमा इरान बोनिस्यासँग पराजित भएपछि हारका बावजुत नाइजेरिया ४ अंकसहित उपविजेता बन्दै प्रि-क्वाटरफाइनल प्रवेश गरेको छ ।
खेलमा अर्जेन्टिनाले तेस्रो मिनेटमा मेस्सीको गोलबाट अग्रता लिएको थियो । तर, त्यसको ८० सेकेन्डमा नै नाइजेरियाका अहमद मुसाले बराबरी गोल फर्काए । निकै प्रतिस्पर्धात्मक खेलको पहिलो हाफको अन्तिममा मेस्सीले फ्रि-किकमार्फत व्यक्तिगत दोस्रो गोल गरे । यससँगै जारी विश्वकपमा मेस्सीको व्यक्तिगत चार गोल भएको छ र उनी सर्वाधिक गोलकर्ताको सूचीको ब्राजिलका नेयमारसँगै शीर्ष स्थानमा छन् ।
दोस्रो हाफको सुरुमा नै नाइजेरियाका मुसाले बराबरी गोल फर्काए । उनको पनि यो दोस्रो गोल थियो । तर, ५० औं मिनेटमा रोजाले गोल गरे र अर्जेन्टिनालाई ३-२ को अग्रता दिलाए । अर्जेन्टिनाले लगातार नाइजेरियाको पोष्टमा धावा बोलेपनि थप गोल गर्न सकेन र खेल ३-२ ले जित्यो ।
इरानले मौका गुमायो
अर्को खेलमा समूह चरणबाटै बाहिरिएको बोस्निया हर्जगोभिनाले इरानलाई ३-१ गोल अन्तरले पराजित गरेको छ । हारको प्रत्यक्ष फाइदा नाइजेरियालाई भएको छ । अर्जेन्टिनाले जाइजेरियालाई हराउँदा बोस्नियाविरुद्ध जित निकालेको भए इरान अन्तिम १६ मा पुग्ने थियो ।
तर, इडेन जोकोसहितको बास्नियाले ३-१ ले विजयी भयो । इरानका लागि रेजाले एक गोल गरेका थिए ।


