फ्रान्स र स्विट्जरल्याण्ड विश्वकपको नकआउट चरणमा

१२ असार, काठमाडौं । फ्रान्स र स्विट्जरल्याण्ड विश्वकप फुटबलको नकआउट चरणमा प्रवेश गरेका छन् । बिहीबार विहान भएको समूह चरणको अन्तिम खेलमा इक्वेडरसँग गोलरहित बराबरी खेल्दै फ्रान्स ७ अंकसहित समूह ईको विजेता बनेको छ । अब अन्तिम १६ मा समूह एफको उपविजेता नाइजेरियासँग खेल्नेछ ।
साकिरीको हृयाट्रिकको मदतमा होण्डुरसलाई ३-० गोल अन्तरले पराजित गर्दै स्विट्जरल्याण्ड ६ अंकसहित उपविजेता बनेको छ । उसले क्वाटरफाइनल प्रवेशका लागि समूह एफको विजेता अर्जेन्टिनासँग खेल्नेछ ।
माराकानामा भएको खेलमा अघिल्लो चरण प्रवेशका लागि फ्रान्सलाई बराबरी भए पुग्थ्यो भने इक्वेडरलाई प्रष्ट जित चाहिएको थियो । तर, खेलको दोस्रो हाफको सुरुमा नै इक्वेडरका कप्तान एन्टोनिओ भ्यालेन्सिया रातो कार्ड पाए । लुकास डिनालाई फल गरेपछि रेफ्रीले उनलार्इ रातो कार्ड दिएका थिए ।
तर, बल पोजिसन निकै राम्रो बनाएको फ्रान्सले त्यसको फाइदा उठाउन सकेन । उसका करिम बेन्जिमा, पल पोग्बासहित खेलाडीको गोल गर्ने केही राम्रा प्रयास इक्वेडरका गोलरक्षकले रोकिदिएका थिए ।
साकिरीको हृयाट्रिक


एरिना एमाजोनियामा स्विट्जरल्याण्डले होन्डुसरलाई पराजित गर्दा नायक बने साकिरी । खेलको छैटौं मिनेटमा करिव २५ यार्ड टाढाबाट गोल गर्दै उनले टोलीलाई अग्रता दिलाए । ३१ औं मिनेटमा उनले नै अग्रता दोब्बर पारे ।
खेलको ७१ औं मिनेटमा साकिरीले हृयाट्रिक गरे । ब्राजिलमा जारी विश्वकपमा यो दोस्रो हृयाट्रिक हो । यसअघि जर्मनीका थोमस मुलरले पोर्चुगलविरुद्ध हृयाट्रिक गरेका थिए ।
होन्डुसरका जेरी बेङ्स्टनले गोल गर्ने मौका पाएका थिए, तर उनको प्रहार फ्रान्सका डिफेन्डर रिकार्डो रोड्रिगेजले गोललाइनबाट क्लियर गरिदिए ।


