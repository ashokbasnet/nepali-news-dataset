अल्जेरिया पहिलो पटक विश्वकपको नकआउट चरणमा

१३ असार, काठमाडौं । अल्जेरिया पहिलो पटक विश्वकप फुटबलको नकआउट चरणमा प्रवेश गरेको छ । शुक्रबार विहान भएको खेलमा रुससँग १-१ को बराबरी खेल्दै अल्जेरिया प्रि-क्वाटरफाइनलमा पुग्ने अन्तिम टोली बन्यो ।
अर्को खेलमा दक्षिण कोरियालाई १-० ले पराजित गर्दै बेल्जियम ९ अकसहित समूह एच विजेता बनेको छ । उपविजेता अल्जेरियाको भने ४ अंक छ ।
अघिल्लो चरण प्रवेशका लागि रुस र अल्जेरिया दुबैलाई जित्र्ने पर्ने दबाव थियो । खेलमा रुसले छैटौं मिनेटमा कोकोरिनको गोलबाट अग्रता लियो । मध्यान्तरसम्म रुसले अग्रता १-० ले कायमै राख्दै अघिल्लो चरण प्रवेशको आश देखायो । तर, ६० औं मिनेटमा रुसी गोलरक्षकको फाइदा उठाउादै अल्जेरियाका इस्लाम सलमानीले बराबरी गोल गरे ।
बेल्जियम समूह विजेता
यसअघि नै नकआउट चरणमा पुगेको बेल्जियमले दक्षिण कोरियालाई १-० गोल अन्तरले पराजित गर्‍यो । हारसँगै एसियाली देश कोरियाले ब्राजिल विश्वकपमा एक जित पनि हात पार्न सकेन ।
बेल्जियम पहिलो हाफको अन्तिममा १० खेलाडीमा सिमित भए पनि कोरियाले फाइदा उठाउन सकेन । उसका स्टिभन डिफो ४३ औं मिनेटमा रातो कार्ड पाएका थिए । अघिल्लो चरण प्रवेशका लागि ठूलो गोलअन्तरको जित चाहिएको कोरियाले बेल्जियमलाई दबाव राख्दै केही राम्रा आक्रमण पनि बुनेको थियो ।
तर, ७७ औं मिनेटमा जान भिटोङगेन गोल गर्दै बेल्जियमलाई समूह चरणमा सतप्रतिशत जित दिलाए ।


