नेपालले ट्वान्टी-२० राष्ट्रको मान्यता पायो

१४ असार, काठमाडौं । ट्वान्टी-२० क्रिकेट खेल्न थालेको सात वर्षपछि नेपालले ट्वान्टी-२० राष्ट्रको मान्यता दिएको छ । मेलबर्नमा बसेको अन्तराष्ट्रिय क्रिकेट काउन्सिल (आईसीसी)को बोर्ड बैठकले नेपालसँगै नेदरल्याण्डलाई ट्वान्टी-२० राष्ट्रको मान्यता दिएको हो । 

नेपालले २००७ मा एसीसी ट्वान्टी-२० कपबाट ट्वान्टी-२० क्रिकेटको यात्रा सुरु गरेको थियो । पछिल्लो पटक बंगलादेशमा भएको विश्वकप खेलेपछि ट्वान्टी-२० राष्ट्रको मान्यतामा नेपालको दावेदारी बलियो भएको थियो । ट्वान्टी-२० राष्ट्रको मान्यता पाएसँगै नेपालले अब साझै विश्वकप छनोट खेल्न पाउनेछ भने भारत, पकिस्तान जस्ता देशसँग खेल्ने मौका पाउनेछ । 

कप्तान भन्छन्-प्रशिक्षकलाई बोलाऊ 

नेपाली टोलीका कप्तान पारस खड्काले यसलाई सबैभन्दा ठूलो उपलब्धी भनेका छन् । ‘धेरै वर्षको मेहनतको फल पाएका छौं’ उनले अनलाइखबरसँग भने-‘यदि उनीहरुले माने भने अब हामी भारत, पाकिस्तान, अष्ट्रेलिया जस्ता देशसँग खेल्न सक्छौं ।’ 

अब यसलाई सदुपयोग गरेर अघि बढ्नु पर्ने भन्दै उनले तत्काल प्रशिक्षक पुवुद्धु दशानायकेसँगको सम्झौता नविकरण गरेर बोलाउन आग्रह गरे । ‘पछिल्लो पटक नेपाली क्रिकेटमा केही समस्या देखिएको छ । अब सबै समस्याहरुलाई समाधान गरेर अघि बढ्नुपर्छ’ उनले भनेका छन्-‘तत्काल प्रशिक्षकलाई बोलाउनु पर्‍यो ।’ पुवुद्धुलाई नबोलाए खेलाडीहरुको मनोबल घट्ने र नेपाल क्रिकेटलाई ठूलो घाटा लाग्ने उनले बताए ।  

प्रशिक्षक पुवुद्धु विदामा घर गएका छन् । तर, नेपाल क्रिकेट संघ क्यानले सम्झौता नविकरण नगरेकाले उनी आउनेमा आशंका छ । एक वर्षसम्म सम्झौता नविकरण गर्ने भनिएपनि क्यानले एसीसी पि्रमियर लिग खेल्न मलेसिया जानु अघि तीन महिना मात्र समय थप गरेको छ । अहिले क्यानका पदाधिकारीहरुविरुद्ध भ्रष्टाचारको मुद्दा विशेष अदालतमा चलिरहेको छ भने खेलकुद मन्त्रालयले क्यान विघटन गरेर बोर्ड बनाउने तयारी गरेको छ । 

अहिलेसम्म क-कसले पाए ? 

नेपाल र नेदरल्याण्डले बंगलादेशमा भएको ट्वान्टी-२० विश्वकप खेलेको थियो । विश्वकपको समूह चरणमा नेपालले हङकङ र अफगानिस्तानलाई पराजित गरेको थियो भने टेष्ट मान्यता प्राप्त देश बंगलादेशसँग हार व्यहोरेपनि राम्रो चुनौती दिएको थियो ।

 आईसीसीको निर्णयसँगै ८ एशोसिएट देशमा ट्वान्टी-२० राष्ट्रको मान्यता पाएको छ । अफगानिस्तान, हङकङ, आयरल्याण्ड, स्कटल्याण्ड, पपुवा न्यूगिनी र यूएईले यसअघि नै ट्वान्टी-२० राष्ट्रको मान्यता पाइसकेका थिए ।
विश्वकपका केही झलकहरू 

        

