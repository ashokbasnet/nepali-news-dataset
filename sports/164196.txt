कोलम्विया पहिलो पटक क्वाटरफाइनलमा, उरुग्वे बाहिरियो

१५ असार, काठमाडौं । युवा खेलाडी जेम्स रोड्रिग्वेज चम्किएपछि पूर्व च्याम्पियन उरुग्वेलाई पराजित गर्दै कोलम्बिया पहिलो पटक विश्वकप फुटबलको क्वाटरफाइनलमा प्रवेश गरेको छ । आइतबार विहान भएको खेलमा कोलम्बियाले लुइस स्वरेज विनाको उरुग्वेलाई २-० गोल अन्तरले पराजित गर्‍यो । कोलम्बिया यसअघि १९९० मा अन्तिम १६ मा पुगेको थियो ।
इटलीका जर्जिओ चेलिनीलाई टोकेको अरोपमा स्वरेजमाथि प्रतिवन्ध लागेपछि उरुवे भेट्रान स्ट्राइकर डिएगो फोर्लान र इडिन्सन काभानीलाई लिएर मैदान उत्रिएको थियो । जहाँ, घरेलु टोली ब्राजिललाई हराउँदै उरूग्वेले सन् १९५० को विश्वकप समेत जितेको थियो । तर, पहिलो संस्करणसहित दुई पटकको च्याम्पियन उरूग्वे रोड्रिग्वेजको प्रेरणामा रहेको कोलम्बिया सामू निरिह देखियो ।

कोलम्बियाले २८ औं मिनेटमा २२ वर्षीय अट्याकिङ मिडफिल्डर रोड्रिग्वेजको गोलबाट अग्रता लियो । उनले २५ यार्ड टाढाबाट हानेको भली गोलमा परिणत भयो । ५० औं मिनेटमा टिम भूममा क्लोज रेन्जबाट गोल गर्दै उनले टोलीलाई २-० को अग्रता दिलाए ।
ब्राजिल विश्वकपमा रोड्रिग्वेजको यो पाँचौं गोल हो र उनी सर्वाधिक गोलकर्ताको शीर्ष स्थानमा उक्लिएका छन् । अर्जेन्टिनाका लिओनल मेस्सी, ब्राजिलका नेयमार र जर्मनीका थोमस मुलरले समान ४-४ गोल गरेका छन् ।

७९ औं मिनेटमा उरुग्वेका म्याक्सी परेराले क्लोज रेन्जबाट हानेको हाभ भली कोलम्बियाका गोलरक्षक डेभिड ओस्पिनाले रोके । लगतै उनले काभानीले निकै टाढाबाट हानेको बललाई रोकेपछि कोलम्बिया २-० ले विजयी भयो ।



