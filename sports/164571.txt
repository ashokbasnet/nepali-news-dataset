ग्रिस टाइब्रेकरमा चुक्यो, कोष्टारिका अन्तिम ८ मा

१६ असार, काठमाडौं । ग्रिसलाई टाइब्रेकरमा पराजित गर्दै कोष्टारिका पहिलो पटक विश्वकप फुटबलको क्वाटर फाइनलमा प्रवेश गरेको छ । निर्धारित र अतिरिक्त समयको खेल १-१ को बराबरीमा सकिएपछि भएको टाइब्रेकरमा कोष्टारिका ५-३ ले विजयी भयो ।
दुई अण्डरडग टिमबीच भिडन्त निकै रोमान्चक थियो । पहिलो गोलका लागि दोस्रो हाफसम्म कुर्नु परेको थियो । ५२ औं मिनेटमा कोष्टारिकाका बार्यन रुइजले गोल गरे ।
६६ औं मिनेटमा ओस्कार ड्यूआर्टे रातो कार्ड खाँदै बाहिरिएपछि कोष्टारिका १० खेलाडीमा सिमित भयो । निर्धारित समयमा थप गोल नभएपछि रुइजको गोलको मदतमा कोष्टारिका अन्तिम ८ मा पुग्छ जस्तो भएको थियो । तर, अतिरिक्त समयमा ग्रिसका सोक्राटिसले बराबरी गोल गरे ।
थपिएको ३० मिनेटमा पनि दुबै टोलीबाट गोल हुन सकेन र निर्णय टाइब्रेकरबाट लिइयो । जसमा कोष्टारिकाका बोर्गेस, रइज, गोज्जालेज र काम्पबेलले गोल गरे । तर, चौथो पेनाल्टीमा ग्रिसका थिओफनोस गेकासको प्रहार गोलरक्षकले रोकेपछि कोष्टारिकाले ४-३ को अग्रता लियो । उसका मिचेल युहानले गोल गरेपछि कोष्टारिका टाइब्रेकरमा ५-३ को जितका साथ अन्तिम ८ मा पुग्यो ।
अब सेमिफाइनल प्रवेशका लागि उसले नेदरल्याण्डको सामना गर्नेछ । नेदरल्याण्ड मेक्सिकोलाई २-१ गोल अन्तरले पराजित गर्दै क्वाटरफाइनलमा प्रवेश गरिसकेको छ ।
 


