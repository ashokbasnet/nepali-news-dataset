नेमार भर्सेज रोड्रिग्वेज : दुई स्टार तन्नेरीको नालीबेली
शुक्रबार विश्वकपमा ब्राजिल र कोलम्बियाबीचको क्वाटरफाइनल भिडन्तमा करोडौँ डलर मूल्यका प्रतिभाहरुको खेल देख्न पाइनेछ । तथापि खेलमा १० नं. जर्सीवालाको भिडन्त विशेष रहनेछ ।
ब्राजिलका नेयमार र कोलम्बियाका जेम्स रोड्रिग्वेज । दुबै २२ वर्षे ठिटा । दुबै यो पाला खुबै चम्किएका छन् र दुबैले आफ्नो देशका फुटबलप्रेमीको आशालाई भरथेग गरिरहेका छन् र देशलाई जिताउने जिम्मेवारी काँधमा बोकेका छन् ।
टेलिभिजनमा खेल हेर्ने विश्वका करोडौँ मानिस तथा कास्टेलाओ रंगशालामा प्रत्यक्ष फुटबल हेर्ने ६० हजार मानिस शुक्रबार नेयमार र रोड्रिग्वेजबीचको भिडन्तमा टाँसिनेछन् ।
नेयमार र रोड्रिग्वेज पृष्ठभूमि कस्तो छ त ?

नेयमार: पूरा नाम नेयमार डा सिल्भा सान्तोस जुनियर । जन्म ५ फेब्रुअरी १९९२, साओपाओलो ब्राजिल । क्लबः बार्सिलोना ।
रोड्रिग्वेज: पूरा नाम जेम्स डेभिड रोड्रिग्वेज रुविओ । जन्म जुलार्य १२, १९९१, क्लबः मोनाको ।
ब्राजिली टीमलाई घरेलु भूमिमा विश्वकप दिलाउन महत्वपूर्ण योगदानको अपेक्षा गरिएका नेयमारले देशलाई क्वाटरफाइनल सम्म पूराउन आफ्नो बुताले भ्याउनेसम्मको प्रयास गरेकै छन् । ब्राजिलका लागि ५० क्याप जितेको यो विश्वकपको उद्घाटन खेलमा उनले २ गोल ठोके । मेक्सिकोसँग बराबरीमा रोकिएपछि क्यामरुनविरुद्ध भएको खेलमा पनि उनले २ गोल गरे । त्यस्तै ग्रुप चरणको निर्णायक खेलको निर्णायक पेनाल्टीमा आत्मविश्वासी बन्दै उनले चिलीविरुद्ध गोल गरे । उनको घुँडामा चोट रहेका कारण केही पिरोलेपनि उनले चिली विरुद्ध गोल ठोक्न सफल भएका थिए ।

गोल्डेन बुटको दौडमा ५ गोल सहित अग्रस्थानमा रहेका रोड्रिग्वेज विश्वकपबाटै उदाएका छन् । उनी उत्कृष्ट खेलाडि हुन् नै अझ हरेक खेलमा आफ्नो प्रदर्शन सुधार्दै लग्नु उनको विशेषता बनेको छ । धेरैले रोड्रिग्वेजकै गतिका कारण कोलम्बियालाई डार्क हर्सको उपाधि दिइसकेका छन् । यो विश्वकपमा अहिलेसम्मको सबैभन्दा सुन्दर गोल उनले नै गरेका छन् । उरुग्वेविरुद्ध उनले गरेको भली गोल निकै दर्शनीय थियो । ग्रुप चरणमा उनले ग्रिसविरुद्ध एक गोल गरे र एक गोलको मौका जुराइदिए । जापान र आइभरी कोष्टविरुद्ध समेत गोल गर्न चुकेनन् ।
बल प्रहार र गोलको अनुपातमा पनि रोड्रिग्वेज सबैभन्दा अगाडि छन् । उनले पोष्टमा चार्ज गरेका ६२.५ प्रतिशत प्रहार गोलमा परिणत भए । जबकी नेयमारका केवल ३६.४ प्रतिशत प्रहारले जाली जुम्न सकेका छन् ।
पछिल्लो एक वर्षको प्रदर्शन हेर्ने हो भने नेयमारले बार्सिलोनाका तर्फबाट २६ खेल खेल्दै ९ गोल गरेका छन्, ८ गोलका लागि अवसर जुटाइदिएका छन् । उनले खेलका १९ खेलमा बार्साले जितेको छ ।
त्यस्तै ३४ खेल खेलेर ९ गोल गरेका रोड्रिग्वेजले १२ गोलका लागि अवसर जुटाइदिएका छन् । उनले खेलको मध्ये २० खेल उनको क्लबले जितेको छ ।
ब्राजिलका लागि ५३ खेल खेलका नेयमारले ३५ गोल गरेका छन् । जबकी कोलम्बियाका लागि २६ खेलमात्र खेलेका रोड्रिग्वेजले १० गोल ।
सम्पत्तिको हिसाबले नेयरमा निकै अगाडि छन् । उनको कुल सम्पत्ति ६६ मिलियन पाउण्ड छ । रोड्रिग्वेजको कुल सम्पत्तिका बारेमा तथ्यांक उपलब्ध नभएपनि उनले एक वर्षमा झण्डै ४१ लाख पाउण्ड तलब बुझेका छन् । यो विश्वकपमा उनको प्रदर्शनले उनको भाउ निकै बढ्ने अनुमान गरिएको छ ।
नेयरमारले बिहे गरेका छैनन् । उनकी केटी साथी छिन् ब्रुना माक्र्वेज, जो नायिका हुन् । जनवरीमा उनीहरुबीच खटपट भएपनि फेरि सम्बन्ध गाँसिएको छ ।
रोड्रिग्वेज भने विवाहित हुन् । उनकी श्रीमतीको नाम डानियला ओस्पिना हो जो गोलकिपर डेभिड ओस्पिनाकी बहिनी हुन् । उनकी एक छोरी सालोम पनि छिन् जो एक वर्षकी भइन् ।

