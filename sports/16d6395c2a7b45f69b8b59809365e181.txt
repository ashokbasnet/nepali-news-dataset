नेपाली ब्याडमिन्टन टोली चीनमा

काठमाडौं, वैशाख १२ । दोङ्ग फेङ्ग सिट्रोन ब्याडमिन्टन एसिया च्याम्पियनसिपमा सहभागी हुन नेपाली टोली चीन गएको छ । नेपाल ब्याडमिन्टन संघका उपाध्यक्ष प्रताप अधिकारीको नेतृत्वमा प्रशिक्षक किरण थापा तथा खेलाडीहरुमा रत्नजित तामाङ, विकास श्रेष्ठ र विष्णु कटुवाल चीन गएका हुन् ।

बिडब्लुएफ सुपर सिरिज लेभलको २ लाख डलर पुरस्कार राशी रहेको प्रतियोगितामा रत्नजितले पुरुष एकलमा तथा विकास र विष्णुले पुरुष जोडीमा प्रतिस्पर्धा गर्नेछन् ।

विश्वका शीर्ष ३२ मा रहेका खेलाडीहरुको सहभागिता रहने प्रतियोगितामा नेपाली खेलाडीहरु वाईल्ड कार्डमार्फत उक्त प्रतियोगितामा सहभागिता जनाउन लागेको नेपाल ब्याडमिन्टन संघका महासचिव रामजीबहादुर श्रेष्ठले जनाए ।

प्रतियोगिता मंगलबारदेखि सुरु हुनेछ । अघिल्लो संस्करणमा रत्नजित तामाङ प्रि–क्वाटरफाइनलसम्म पुगेका थिए । उनले ७ सय ५० डलरसमेत प्राप्त गरेका थिए ।
