लेखा समितिले एन्फाको हिसाव किताब माग्यो
४ साउन, काठमाडौं । सार्वजनिक लेखा समितिले अखिल नेपाल फुटबल संघ एन्फाको पछिल्लो पाँच वर्षको हिसाव किताब मागेको छ ।
समितिको आइतबार बसेको बैठकले एन्फालाई तीन दिनभित्र पछिल्लो पाँच वर्षको कामकारबाही र लेखन परीक्षणको विवरण माग गरेको हो । ‘हामीले विवरण मागेका छौं’ सभासद धनराज गुरुङले अनलाइनखबरसँग भने-‘त्यो अध्ययन गरेपछि उजुरीकर्ता र आरोपीतहरुलाई बोलाउँछौं ।’
एन्फा अध्यक्ष गणेश थापाले विदेशबाट आएको सहयोगसहित आर्थिक हिनामिना गरेको र कतारका तत्कालीन फुटबल अधिकारी मोहम्मद विन हमामबाट पैसा लिएको भन्दै लेखा समितिमा एन्फा उपाध्यक्ष कर्मा छिरिङ शेर्पासहितका पदाधिकारीले उजुरी दिएका थिए ।
एन्फाले थापाका छोरा सौरभको खातामा हमामले राखेको १ लाख डलरबारे पनि चासो देखाएको छ । ‘गणेश थापाले हमामसँग व्यापारिक कारोबार हो भनेका छन् तर, के व्यापार हो पनि खुलाइएको छैन । हमामले भने नेपालको खेलाडीहरुका लागि पठाएको पैसा हो भनेर बयान दिएका थिए’ सभासद गुरुङले भने-‘यसबारे पनि लेखाको गम्भीर ध्यानाकर्षण भएको छ । हामी अध्ययन गछौं ।’
लेखा समितिको बैठकमा केही सभासदले भने अख्तियारमा समेत उजुरी परेको भन्दै यसबारे अहिले नै छलफल गर्न आवश्यक नभएको तर्क गरेका थिए ।


