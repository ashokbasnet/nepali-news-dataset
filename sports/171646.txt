जर्मन खेलाडीले विश्वकप ट्रफी फुटाए

५ असार, काठमाडौं । जर्मनीले हालै ब्राजिलमा जितेको विश्वकप ट्रफीमा क्षति पुगेको छ । अर्जेन्टिनालाई १–० ले पराजित गर्दै जर्मनीले विश्वकपको ट्रफी उचालेको थियो । ब्राजिलबाट घर फर्किएपछि पनि जर्मनी खेलाडीहरुले ट्रफी बोकेर निकै सेलिब्रेसन गरे ।
त्यस क्रममा विश्वकप ट्रफीमा क्षति पुगेको जर्मन फुटबल एशोसिएसनका प्रमुख वोल्फगांग निएर्सबाचले बताएका छन् । ‘ विश्वकप ट्रफी एक ठाउँमा टुटेको छ’ उनले भनेका छन्–‘तर चिन्ता छैन । हामीसँग विज्ञ छन्, जसले त्यसलाई मिलाउनेछ ।’
विश्वकप ट्रफीमा कसले क्षति पुर्यायो भनेर छानविन भएको छ । तर, केही पत्ता लगाएको अध्यक्षले बताएका छन् ।
जर्मनले पाएको यो विश्वकप ट्रफी विश्वकपको असली ट्रफी भने होइन । माराकानामा प्रदर्शन गरिएको विश्वकपको असली ट्रफी फिफासँगै छ भने जर्मनलाई अर्को ट्रफी दिइएको थियो ।
तीन पटक विश्वकप जितेपछि असली ट्रफी राख्न पाउने व्यवस्था परिर्वतन भएपछि जर्मनीले असली ट्रफी पाएन । सन् १९७० मा ब्राजिलले तेस्रो पटक विश्वकप जितेपछि पहिलाको जुलिय रिमेक ट्रफी उसैले राखेको छ ।
त्यसपछि फिफाले नयाँ ट्रफी बनायो । यो ट्रफी बने जर्मनले विश्वकप तेस्रो पटक जित्यो तर, नयाँ नियमका कारण उसले नक्कली ट्रफी मात्र पाएको छ, जसमा सुनको जलप लगाइएको छ । ६.२ किलोको असली ट्रफी भने सुनकै हो र यो फिफाको श्वामित्वमा रहनेछ ।

