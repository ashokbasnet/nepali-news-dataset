म्यानचेष्टर युनाइटेडद्वारा रियल मड्रिड पराजित

१८ साउन, काठमाडौं । इन्टरनेशनल च्याम्पियन्स कप फुटबलमा म्यानचेष्टर युनाइटेडले युरोपियन च्याम्पियन रियल मड्रिडलाई पराजित गरेको छ ।
प्रि सिजन टुर अन्तरगत शनिबार राति भएको खेलमा युनाइटेडले मड्रिडमाथि ३-१ गोल अन्तरको जित निकालेको हो । अमेरिकामा भएको खेलमा युनाइटेडले २१ औं मिनेटमा एस्ले योङको गोलबाट अग्रता लिएको थियो ।
तर, २७ औं मिनेटमा ग्यारेथ बेलले पेनाल्टीमार्फत रियल मड्रिडका लागि बराबरी गोल गरे । तर, ३७ औं मिनेटमा योङले व्यक्तिगत दोस्रो गोल गर्दै टोलीलाई फरि अग्रता दिलाए ।
खेलको ८० औं मिनेटमा हर्नान्डेजले गोल गरेपछि म्यानचेष्टर युनाइटेड ३-१ ले विजयी भयो । खेलमा रियल मड्रिडका स्टार स्ट्राइकर क्रिष्टियानो रोनाल्डो पनि मैदान उत्रिएका थिए । विश्वकपपछि उनले पहिलो खेल खेलेका हुन् ।

