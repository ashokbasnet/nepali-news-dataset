चार क्लबलाई प्रतिवन्ध लगाउने एन्फाको चेतावनी
२० साउन, काठमाडौं । अखिल नेपाल फुटबल सङ्घ (एन्फा)ले ए डिभिजनका चार क्लबलाई प्रतिवन्ध लगाउने चेतावनी दिएको छ ।
मंगलबार सातदोबाटोस्थित एन्फा कम्प्लेक्समा बसेको एन्फाको कार्य समितिको बैठकले एन्फको विरोधमा उत्रिएका गत सिजनको ए डिभिजन उपविजेता मच्छिन्द्रसँगै हिमालयन शेर्पा, फ्रेन्ड्स र सरस्वती युवा क्लबलाई एक वर्षे प्रतिबन्ध चेतावनी दिएको छ ।
पुरस्कार रकम नदिएको भन्दै चार क्लबले एन्फाको सबै बैठक बहिस्कार गर्दै आएका छन् । एन्फाले भने चार क्लबले बनाएको समन्वय समिति विघटन गर्न भनेको छ । साथै एन्फाविरुद्ध अदालतमा दायर मुद्दा फिर्ता नलिए फ्रेन्ड्स क्लबको साधारण सदस्यता समेत खारेज गर्ने एन्फाले चेतावनी दिएको छ ।
रेफ्रीको गलत निर्णयका कारण क्लब हारेको भन्दै फ्रेड्सले कारबाहीको माग गर्दै पुनरावेदन अदालतमा मुद्दार दायर गरेको छ ।
कर्मचारी र प्रशिक्षकको तलब वृद्धि
एन्फाका कर्मचारी र प्रशिक्षकको तलब वृद्धि गर्ने निर्णय गरेको छ । जिल्लाका प्रशिक्षकको रु पाँच हजार रहेको मासिक तलब बढाई सात हजार तथा क्षेत्रीय प्रशिक्षकको सात हजारबाट बढाएर १५ हजार पुर्‍याएको छ । कर्मचारीको भने १५ प्रतिशतले वृद्धि गरिएको छ ।
ए डिभिजन भदौ १० बाट 
एन्फाले यस वर्षको ए डिभिजन लिग फुटबल प्रतियोगिता आगामी भदौ १० देखि २१ गतेसम् मगर्ने निर्णय गरेको छ । एनसेल राष्ट्रिय महिला फुटबल प्रतियोगिता भदौ ३० देखि असोज १३ गतेसम्म नेपालगन्जमा सञ्चालन गरिने जनाएको छ ।
त्यस्तै राष्ट्रिय पुरुष लिग फुटबल प्रतियोगिता कात्तिक २१ देखि, महिला लिग फुटबल मङ्सिर १५ र एनसेल फुटबल चैतमा सञ्चालन हुनेछ । कात्तिकमा पाकिस्तानमा हुने महिला साफ च्याम्पियनसिपमा पनि राष्ट्रिय महिला टोलीले सहभागिता जनाउने छ ।
त्यसैगरी सोह्र देखि १९ वर्ष उमेर समूहको राष्ट्रिय फुटबल टोलीका मुख्य प्रशिक्षकका रुपमा बालगोपाल महर्जनलाई जिम्मा दिने निर्णय गरिएको छ । एन्फाको आर्थिक पक्षलाई सबल र सुदृढ बनाउन पहिलो पटक प्रकाश पङ्गेनीको संयोजकत्वमा समिति गठन गर्ने निर्णय भएको छ ।
लेखालाई रकम हेर्ने अधिकार सरकारमा छैनः थापा
एन्फा अध्यक्ष गणेश थापाले एन्फामा कुनै आर्थिक अनियमिता नभएको स्पष्ट पार्दै फुटबल जस्तो सानो संस्थाको आर्थिक लेखाजोखा खोज्नु बेकार रहेको बताए । विश्व फुटबल महासङ्घ -फिफा) र एसियाली फुटबल सङ्घ -एएफसी) को नियमअनुसार तिनले दिएको रकमको विस्तृत विवरण हेर्ने अधिकार नेपाल सरकारलाई नभएको दाबी उनको थियो ।
अख्तियार र संसद्को सार्वजनिक लेखा समितिमा एन्फामा आर्थिक अनिमियता भएको र अध्यक्षले आर्थिक हिनामिना गरेेको भन्दै उजुरी परेको छ ।


