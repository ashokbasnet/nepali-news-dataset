यु-१६ फुटबल टोली बेल्जियम प्रस्थान
२१ साउन, काठमाडौं । सोह्र वर्षमुनि (यु-१६) का राष्ट्रिय फुटबल टोली एएफसी यु-१६ च्यापियनसीपको विशेष प्रशिक्षणका लागि बेल्जियम प्रस्थान गरेको छ ।
नेपाली टोलीले युवा स्ट्राइकर विमल घर्तिमगरको क्लब एन्डरलेक्टसँग मैत्रीपूर्ण फुटबल समेत खेल्नेछ । युवा टोलीले हालै दक्षिण कोरियामा पनि मैत्रिपूर्ण खेल खेलेको थियो ।
अखिल नेपाल फुटबल सङ्घ (एन्फा) द्वारा आयोजित कार्यक्रममा राष्ट्रिय खेलकुद परिषद्का सदस्य सचिव युवराज लामा र एन्फाका अध्यक्ष गणेश थापाले टोलीलाई युरोप प्रशिक्षण र मैत्रीपूर्ण खेलका लागि सफलताको शुभकामना दिँदै बिदाइ गरे ।
आगामी भदौ २१ गतेदेखि बैंककमा हुने एएफसी यु-१६ च्याम्पियनसीप तयारीका लागि नेपाली टोली पहिलोपटक युरोप भ्रमणको प्रशिक्षण जान लागेको हो । नेपाली टोलीले गतवर्ष असोज महिनामा काठमाडौँमा भएको एएफसी यु-१६ च्याम्पियनसीप छनोट चरणको खेल पार गरेको थियो ।
त्यसबेला नेपालले दुई खेलमा जित तथा एक खेलमा बराबरी खेलेको थियो । उक्त प्रतियोगिताको लागि छनोट हुने टिम नेपाल दक्षिण एसिया कै एक्लो राष्ट्र हो ।
प्रतियोगिताको सेमिफाइनलमा पुग्ने चार टिमले एसियाको प्रतिनिधित्व गर्दै अर्को वर्ष हुने यु-१७ विश्वकप खेल्न पाउनेछन् ।


