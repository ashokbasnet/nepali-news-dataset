म्याराडोनाले भने– अर्जेन्टिनाले मलाई किन नबोलाउने ?

२३ साउन, काठमाडौं । लिजेन्ड डिएगो म्याराडोनाले अर्जेन्टिनी फुटबल टिमको प्रशिक्षक बन्ने इच्छा देखाएका छन् ।
अर्जेन्टिनालाई २४ वर्षपछि विश्वकप फुटबलको फाइनलसम्म पुर्याएका साबेलाले राजीनामा दिएपछि उक्त पद रिक्त छ ।
पूर्व मिडफिल्डर म्याराडोनाले २०१० को विश्वकपमा अर्जेन्टिनी टोली सम्होलेका थिए । उनले भनेका छन्–‘टिममा अहिले प्रशिक्षक छैन । मैले अर्जेन्टिनाका लागि खेलेँ । यदि ब्राजिलले डुंगालाई बोलायो भने अर्जेन्टिनाले मलाई किन नबोलाउने ?’
डुंगा २०१० मा ब्राजिलको प्रशिक्षक थिए । हालै घरेलु मैदानमा भएको विश्वकपमा सेमिफाइनलसम्म पुगेको ब्राजिलका स्कोलारीले राजीनामा दिएपछि फेरि डुंगालाई प्रशिक्षक बनाइएको छ ।
म्याराडोनाले अर्जेन्टिना फाइनलसम्म पुगेपनि ९० मिनेटसम्म राम्रो खेल्न नसकेको बताए । उनले भनेका छन्–‘म साबेला र खेलाडीहरुलाई निराश पार्न चाहन । तर, मलाई लाग्छ अर्जेन्टिनाले एक खेल मात्र राम्ररी जितेको छ ।’


