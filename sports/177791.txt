चौथो टेष्टमा भारत इङ्ल्याण्डसँग एक पारी र ५४ रनले पराजित
२५ साउन, काठमाडौं । भारतविरुद्ध चौथो टेष्ट इङ्ल्याण्डले एक पारी र ५४ रनले जितेको छ । यससँगै पाँच टेष्टको श्रृखलामा इङ्ल्याण्डले २-१ को अग्रता लिएको छ ।
पहिलो पारीमा २ सय १५ रनले फलोअनमा परेको भारत दोस्रो पारीमा १६१ रनमै अलआउट भयो । भारतका लागि आर अश्विनले अविजित ४६ रन जोडे भने कप्तान महेन्द्र सिंह धोनीले २७, मुरली विजय र गौतम गाम्भीरले समान १८-१८, चेतेश्वर पुजाराले १७ र भुवनेश्वर कुमारले १० रन जोडे । अन्य व्याट्सम्यानले दोहोरो अंक जोड्न सकेनन् ।
भारतलाई सस्तैमा समेट्ने क्रममा इङ्ल्याण्डका मोइन अलीले ३९ रन दिएर चार विकेट लिए भने जेम्स एण्डरसन र क्रिस जोर्डनले २-२ विकेट लिए ।
यसअघि म्याचको ६ विकेटको क्षतिमा बनाएको २३७ रनबाट तेस्रो दिनको खेल थालेको इङ्ल्याण्डले बाँकी चार विकेट गुमाएर कुल ३६७ रन बनाएको थियो । उसका लागि जोए रुटले सर्वाधिक ७७ रनको योगदान दिए भने इयान बेलले ५८ रन बनाए ।

