मार्टिनो अर्जेन्टिनाको नयाँ प्रशिक्षक
२८ साउन, काठमाडौं । जेरार्डो मार्टिनो अर्जेन्टिनी फुटबल टिमको नयाँ प्रशिक्षकमा नियुक्त भएका छन् । उनले साबेलाको स्थान लिनेछन् ।
अर्जेन्टिनालाई २४ वर्षपछि विश्वकपको फाइनलसम्म पु¥याएका साबेलाले हालै राजीनामा दिएका थिए । उनको स्थानमा ५१ वर्षका मार्टिनोलाई नियुक्त गरिएको हो ।
उनी गत सिजन स्पेनिस क्याटलान बार्सिलोनाको प्रशिक्षक थिए । तर, २००७–०८ पछि बार्सिलोना पहिलो पटक उपाधिविहीन भयो ।
यसअघि उनी २००६ देखि २०११ सम्म पाराग्वेको प्रशिक्षक थिए । २०१० को विश्वकपमा पाराग्वे क्वाटरफाइनलसम्म पुगेको थियो ।
२०१३ मा टिटो भिल्लानोभले राजीनामा दिएपछि मार्टिनो २ वर्षका लागि बार्सिलोना गए । उनको प्रशिक्षणमा बार्सिलोनाले ५९ खेलमा ४० खेल जित्यो तर, कुनै पनि उपाधि जित्न नसकेपछि उनले राजीनामा दिए ।


