पारस भन्छन्-भारतको घरेलु क्रिकेटबाट लाभ लिऔं

३१ साउन, काठमाडौं । नेपाली क्रिकेट टोलीका कप्तान पारस खड्काले नेपालको क्रिकेट विकासमा भारतबाट सहयोग लिनु पर्ने बताएका छन् । त्यसका लागि भारतीय क्रिकेट बोर्डसँग सहकार्य गर्न सकिने बताएका छन् ।
इङ्ल्याण्ड भ्रमणमा रहेका पारसले क्रिकइन्फोसँगको कुराकानीमा भारत, पाकिस्तान, श्रीलंकासहितका देशबाट नेपालले लाभ लिन सक्नु पर्ने बताए । नेपालको राष्ट्रिय टोलीलाई छिमेकी देशमा हुने बढीभन्दा बढी प्रतियोगितामा सहभागी गराउन पहल गर्नु पर्ने उनले बताए ।
ट्वान्टी-२० मान्यता पाएपछि नेपालले टेष्ट मान्यता पाउनु अघि बंगलादेशले भारतको घरेलु क्रिकेटबाट लाभ लिए जस्तै अबसरलाई सदुपयोग गर्नु पर्ने बताए ।
कप्तान खड्काले भनेका छन्-‘भारतको घरेलु क्रिकेट क्यालेण्डरमा नेपाली राष्ट्रिय टिमलाई पनि एउटा स्थान दिन सक्यौं भने ठूलो सहयोग पुग्नेछ ।’ भारतलाई क्रिकेटको मक्का समेत भनिने गरेको भन्दै राम्रो प्रतिस्पर्धीसँग खेल्दा मात्र टिमको प्रदर्शन राम्रो बनाउन सकिने बताए ।
नेपालमा अहिले पनि घरेलु क्रिकेट प्रतियोगिताहरु नभएको भन्दै उनले यसमा सुधार गर्नु पर्ने बताए । उनले भने-‘उमूह समुहबाट आएकालाई त केही सजिलो होला । तर, नयाँहरुलाई ३/४ खेलमा आफूलाई सावित गर्न गाह्रो हुन्छ ।’ घरेलु लिगहरु नभएकै कारण नेपाली टोलीमा नयाँ प्रतिभाहरुले स्थान बनाउन नसकेको उनको भनाइ छ ।
नेपालले विश्वकप खेलेपछि नेपालमा क्रिकेट क्रेज बढेको भन्दै उनले भने-केटाकेटीहरु व्याट र बल लिएर खेलिरहेका छन् । यसलाई ‘गल्ली क्रिकेट’ पनि भन्न सकिन्छ । हामीले विश्वकप खेलेको देखेपछि उनीहरुले पनि सपना देखेका छन् ।’
नेपाली टोलीले राम्रो क्रिकेट खेलेपछि अहिलेसम्म स्टेडियम नभएको भन्दै कप्तान पारस खड्काले अब व्यवस्थापनमा पनि सुधार गर्नु पर्ने बताए ।
प्रशिक्षक पुवुदु दशानायक नआए क्रिकेट नखेल्ने घोषणाबारे सोधिएको प्रश्नमा उनले भने-‘जसले हामीलाई यति धेरै सफलता दिएला । ती प्रशिक्षकलाई समेत राख्न सकिँदैन भने अरु के गर्न सक्छन् भन्ने खोजेको हो ।’

