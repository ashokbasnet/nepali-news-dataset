स्टामफोर्ड ब्रिजमा कोष्टाको डेब्यू गोल
८ भदौ, काठमाडौं । इङ्ग्लिस प्रिमियर लिग फुटबलमा चेल्सीले लगातार दोस्रो जित हात पारेको छ । स्टामफोर्ड ब्रिजमा डिएगो कोष्टाले डेब्यू गोल गर्दा चेल्सीले लिसेस्टरलाई २–० गोल अन्तरले पराजित गरेको हो ।
चेल्सीको घरेलु मैदानमा भएको खेलमा पहिलो हाफ गोलरहित बराबरीमा सकिएको थियो । दुबै टोलीले केही राम्रो मौका गुमाए । कोष्टाको प्रहार बारमा लागेर बाहिरिँदा चेल्सीका समर्थक चुकचुकाए ।
तर, दोस्रो हाफको ६२ औं मिनेटमा कोष्टाले गोल गरे । इभानोभिचको पासमा उनले क्लोज रेन्जबाट गोल गर्दै टोलीलाई अग्रता दिलाए ।
काउन्टर एट्याकमा लिसेस्टरका खेलाडी वान भर्सेज वानमा चुके । चेल्सीका गोलरक्षकले मुस्किलले बचाएका थिए । उनले लिसेस्टरका गोल गर्ने केही राम्रो प्रयासलाई असफल पारेका थिए ।
खेलको ७७ औं मिनेटमा इभेड हेजार्डले गोल गर्दै चेल्सीको जित सुनिश्चित गरे ।

