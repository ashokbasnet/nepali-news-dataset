​उसुमा किन भयो नेपालको खस्किएको प्रदर्शन

सुफल काफ्ले/उज्यालो ।
सिलोङ, माघ २७ - बाह्रौ सागका लागि काठमाडौंबाट भारतको सिलोङ प्रस्थान गर्दा नेपाली उसु टिमले ५ देखि ७ वटासम्म स्वर्ण पदक जित्ने लक्ष्य राखेको थियो । तर सिलोङमा असम राइफल्सको इन्डोर हलमा बुधबार उसुको प्रतिस्पर्धा सकिँदा नेपाल एक स्वर्णमा मात्र सिमित भयो । लक्ष्य पूरा नभएकोले नेपाली उसु टिमका प्रशिक्षक प्रकाश महर्जन निक्कै खिन्न थिए । ‘५–६ वटासम्म स्वर्ण जित्ने लक्ष्य राखेका थियौं’ महर्जनले भने ‘लक्ष्य पुरा हुन सकेन, धेरै दुःख लागेको छ ।’
१६ वटा स्वर्ण पदकका लागि प्रतिस्पर्धा गरेको नेपालले १ स्वर्ण, १० रजत र १ काश्य मात्र जित्यो । सन् २००६ मा श्रीलंकामा भएको १० औं सागमा नेपालले उसुमा २ स्वर्ण, ३ रजत र ६ काश्य जितेको थियो भने सन् २०१० मा बंगलादेशको ढाकामा भएको ११ औं सागमा समान २ स्वर्ण, २ रजत र २ काश्य जितेको थियो । 
उसुमा असफलताको कारण
सन् २००६ मा श्रीलंकामा भएको सागमा स्वर्ण जितेका राजकुमार रसाईंली चोटका कारण यो पटक पहिलो चरणबाटै बाहिरिए ।रजत जितेका हरिप्रसाद गोलेलाई सिलोङ आउने क्रममा बाटोमा टन्सिल भएको थियो । 
यस्तै स्वर्ण पदकको आशा गरिएकी झरना गुरुङले दुखाईका वावजुद पनि एरिनामा उत्रिएर सान्सौंतर्फको ५२ किलो तौल समूहमा भारतकी युमनाम सानाथोईसँग भिडिन् । तर १२ औं सागको पहिलो खेलमा नै देब्रे पातामा चोट लागेकी उनी पट्टी र दुखाई कम गर्ने औषधिको भरमा फाइनलमा भिड्न तयार भएकी थिइन् । राष्ट्रले आफूमाथि धेरै लगानी गरेकाले स्वर्ण जित्ने आशामा आफूले चोटका वावजुत पनि खेलेको उनले बताईन् ।
प्रशिक्षक महर्जन भने खेलाडी नयाँ भएकाले अनुभवको कमी हुनु, तयारी राम्रोसँग गर्न नसक्नु र रेफ्रिको निर्णयका कारणले पनि सोचेको सफलता नपाएको बताए ।
‘यस्तै कभर्ड हल र सुविधामा अभ्यास गर्न पाएके भए सोचेजस्तो नतिजा ल्याउन सकिन्थ्यो’ प्रतियोगिता भएको असाम राइफलको कभर्ड हललाई देखाउँदै उनले भने ‘यस्तो सुविधान नहुने हो भने आउँदा प्रतियोगितामा नेपालले नखेले पनि हुन्छ ।’
उसुको विजेता भारतले चीनमा गएर कडा प्रशिक्षण गरेको थियो । तर नेपालले भने १५ दिन त्यो पनि प्रशिक्षक बिना नै पोखरामा गएर अभ्यास गरेका थिए । उसुमा रजत जितेकी सुस्मिता तामाङले भनिन् ‘सुरुदेखि एकै प्रशिक्षकसँग तालिम गर्न पाइएन, प्रशिक्षक अनुसार खेल्ने शैली परिवर्तन भयो र सोचेको नतिजा हात लागेन ।’
