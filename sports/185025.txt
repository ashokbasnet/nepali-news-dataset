नेपाली युवा टोलीले थाइल्याण्डसँग बराबरी खेल्यो
१५ भदौ, काठमाडौं । नेपाली यू-१६ फुटबल टोलीले मैत्रिपूर्ण खेलमा थाइल्याण्डसँग बराबरी खेलेको छ ।
यू-१६ एएफसी च्यालेन्जकपको तयारीमा रहेको नेपाली युवा टोलीले आइतबार भएको खेलमा थाई युवा टोलीसँग ३-३ गोलको बराबरी खेलेको हो ।
खेलमा घरेलु टोलीले पाँचौ मिनेटमा अग्रता लिएको थियो । तर, १० औं मिनेटमा नेपालका युवा स्ट्राइकर विमल घर्तीमगरले बराबरी गोल फर्काए ।
गोल लगतै चोटका कारण विमालबाट मैदानबाट बाहिरिए । १८ औं मिनेटमा नेपालको कमजोर डिफेन्सको फाइदा उठाउँदै थाइल्याण्डले २-१ को अग्रता लियो । पहिलो हाफमा नेपालका विकास थापाले गोल गर्ने राम्रो मौका चुकाए ।
दोस्रो हाफको ६९ औं मिनेटमा विकासले गोल गर्दै खेललाई २-२ को बराबरीमा पुर्‍याए । तर, ८० औं मिनेटमा थाइल्याण्डले गोल गर्दै ३-२ को अग्रता लियो ।
खेलको अन्तिममा सुनिल बलले गोल गर्दै नेपाललाई हारबाट जोगाए ।


