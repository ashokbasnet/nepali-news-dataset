सिटी र आर्सनलले अंक बाँडे

२८ भदौ, काठमाडौं । इङ्ग्लिस प्रिमियर लिग फुटबलमा डिफेण्डिङ च्याम्पियन म्यानचेष्टर सिटीले आर्सनलसँग बराबरी खेलेको छ ।
शनिबार भएको खेलमा सिटीले मार्टिन डिमिकेलसको बराबरी गोलको मदतमा २-२ को बराबरी खेलेको हो ।
घरेलु मैदान इत्तेहाद स्टेडियममा भएको खेलमा सिटीले २८ औं मिनेटमा सर्जिओ एग्युरोको गोलको मदतमा अग्रता लिएको थियो । यसअघि १० औं मिनेटमा आर्सनलबाट डेब्यू गरेका ड्यानी वेलब्लेकको प्रहार बारमा लागेको थियो ।
खेलको ६३ औं मिनेटमा ज्याक विलशेयरले उत्कृष्ट गोल गर्दै बराबरी गरे । ९ मिनेटपछि एलेक्स सान्चेजले भली गोल गर्दै आर्सनललाई २-१ को अग्रता दिलाए ।
तर, खेलको ८३ औं मिनेटमा डिमिकेलसले गोल गर्दै सिटीलाई हारबाट जोगाए । अन्तिम मिनेटमा समिर नासरीले गोल गरेपनि अफसाइड रहे ।

