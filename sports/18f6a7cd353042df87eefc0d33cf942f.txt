बंगलादेशलाई हराए नेपालको सेमिफाइनल यात्रा मजबुत्

बंगलादेशमै अभ्यास खेलेर आएको नेपालले बंगलादेशलाई हराएर अगाडि बढ्न चाहन्छ ।

नेपालले ठोस सुरुआत गर्दैै सेमिफाइनल यात्रालाई मजबुत् बनाउने लक्ष्य लिएको कप्तान दीपेन्द्रसिंह ऐरीले बताएका छन् । बंगलादेशलाई हराउनसक्ने हो भने नेपालको सेमिफाइनल यात्रा लगभग सुरक्षित हुनेछ ।

नेपालको समूहमा रहेको मलेसिया केही कमजोर भएकाले पनि नेपालले बंगलादेशलाई हराउँदा अगाडि बढ्ने बाटो खुला हुनेछ ।

नेपालले बंगलादेशमा तीनओटा अभ्यास खेल खेल्दा एकमा जित हासिल गरेको थियो ।

यही समूहमा रहेको साविक विजेता भारतले भने शानदार सुरुआत गरेको छ ।

भारतले शुक्रबार आयोजक मलेसियालाई २०२ रनले पराजित गर्‍यो । पहिले ब्याटिङ गरेको भारतले निर्धारित् ५० ओभरमा ७ विकेटको क्षतिमा ३१० रन बनाएको थियो ।

जवाफमा मलेसियाले ३७ ओभर १ बल क्रिजमा टिकेर १०८ रनमात्र बनाउन सक्यो ।

शुक्रबारै अर्को समूहको खेलमा श्रीलंका र अफगानिस्तान विजयी भएका छन् । श्रीलंकाले युएईलाई तथा अफगानिस्तानले पाकिस्तानलाई समान ७ विकेटले हरायो ।

पहिले ब्याटिङ गरेको युएईले २२ ओभरमा सबै विकेट गुमाएर ६६ रनमात्र जोड्यो ।

जवाफमा श्रीलंकाले १६ ओभरमै ३ विकेटको क्षतिमा विजयी लक्ष्य पूरा गर्‍यो ।

त्यस्तै, २० ओभर क्रिजमा टिकेर ५७ रनमात्र जोडेको पाकिस्तानलाई अफगानिस्तानले ९ ओभर १ बलमै ३ विकेटको क्षतिमा पराजित गर्‍यो ।

यो समूहबाट शनिबार श्रीलंका र अफगानिस्तान भिड्नेछन् ।
