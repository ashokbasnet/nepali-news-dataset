नेपाल एसियाडको महिला क्रिकेटको क्वाटरफाइनलमा (फोटो फिचरसहित)

६ असोज, इन्चोन । नेपाल एसियाली खेलकुद अन्तरगत महिला क्रिकेटको क्वाटरफाइनलमा प्रवेश गरेको छ ।
सोमबार भएको आफ्नो दोस्रो खेलमा मलेसियालाई ४६ रनले पराजित गर्दै नेपालले अन्तिम आठमा स्थान बनाएको हो । पहिलो खेलमा भने नेपाली टोली थाइल्याण्डसँग ६ विकेटले पराजित भएको थियो ।
पहिले व्याटिङ थालेको नेपालले निर्धारित २० ओभरमा ८८ रन बनायो । नेपालका लागि ममताकुमारी चौधरीले २२ रन बनाइन् भने सीता राना मगरले १८ रनको योगदान दिइन् ।

सरिता मगर १२ रनमा अविजित रहिन् भने शोभा आलेले ६ रन जोडिन् । नेपालले २६ अतिरिक्त रन जोडेको थियो ।
८९ रनको लक्ष्य पछ्याएको मलेसिया १४.५ ओभरमा ४२ रन जोड्दा अलआउट भयो ।
उसलाई सस्तैमा समेट्ने क्रममा करुणा भण्डारीले ३ ओभरमा एक मेडन राख्दै ६ रन दिएर चार विकेट लिइन् । रविना क्षेत्री, सोनु खड्का र सरिता मगरले समान १-१ विकेट लिइन् ।
     

