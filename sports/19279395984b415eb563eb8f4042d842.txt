१८ वर्षका यार्साबाल बार्सिलोनाका लागि घातक, सोसिडाडको मैदानमा फेरि पराजित

चैत २८ – स्पेनिस ला लिगा अन्तर्गत शनिबार राति भएको खेलमा शीर्ष स्थानको बार्सिलोना पराजित भएको छ । घरेलु मैदानमा भएको खेलमा रियल सोसिडाडले भ्रमण टोली बार्सिलोनालाई १–० ले हराएको हो । रियल सोसिडाडको जितमा पाँचौं मिनेटमा मिकेल यार्साबालले गएको गोल नै निर्णाक बन्यो । १८ वर्षका यार्साबालले बार्सिलोनाको रियल सोसिडाडको मैदानमा रहँदै आएको पराजयलाई कायम राख्यो । बार्सिलोनाका प्रशिक्षक लुइस इन्ड्रिकेले सोसिडाडको मैदान आफूहरुका लागि स्पेन कै सबैभन्दा कठिन रहेको बताएका थिए । बार्सिलोनाले सोसिडाडको मैदानमा खेलेका पछिल्ला ६ खेलमा पाँचमा पराजित भएको छ । एकमा बराबरी खेलेको छ । बार्सिलोनाले रियल सोसिडाडलाई पछिल्लो पटक सन् २००७ मा उसकै मैदानमा हराएको थियो । त्यसयता सबै खेलमा बार्सिलोना पराजित भएको छ । हारले बार्सिलोनाको ला लिगा उपाधि होडमा धक्का लागेको छ । लिगाका ६ खेल बाँकी हुँदा दोस्रो स्थानको एथ्लेटिको मड्रिड भन्दा मात्रै तीन अकंले अघि छ । शीर्ष स्थानको बार्सिलोनाको ३२ खेलबाट ७६ तथा एथ्लेटिको मड्रिडको ७३ अंक छ ।
– एजेन्सीको सहयोगमा
