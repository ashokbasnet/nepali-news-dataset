सिमरा गोल्डकपको उपाधि आर्मीलाई

बारा, माघ १० – सिमरा गोल्डकपको उपाधि त्रिभुवन आर्मी क्लबले जितेको छ । बाराको सिमरा रंगशालामा अर्को विभागीय टोली नेपाल पुलिस क्लबलाई २–० ले हराउँदै आर्मीले उपाधि हात पारेको हो ।
आर्मीको जितमा १५ औं मिनेटमा टंक बस्नेतले गोल गरे भने ७७ औं मिनेटमा नवयुग श्रेष्ठले पेनाल्टिमार्फत अर्को गोल थपे । उपाधिसँगै आर्मीले ४ लाख रुपैयाँ पाएको छ भने पुलिसले २ लाखमा चित्त बुझायो । सर्वाधिक गोलकर्ता र सर्वोत्कृष्ट खेलाडी घोषित हुँदै आर्मीका नवयुग श्रेष्ठले मोटरसाइकलका साथै १५ हजार रुपैयाँ पाएका छन् ।
प्रतियोगिताको उत्कृष्ट गोलरक्षक आर्मीका बिकेश कुथु, मिडफिल्ड आर्मीर्क टंक बस्नेत, फरवार्ड आर्मीकै भरत खवास र प्रशिक्षक आर्मीकै मेघराज केसी घोषित भए भने उत्कृष्ट डिफेन्डर पुलिसका सुरज बिक घोषित भए । उनीहरु सबैले १० हजार रुपैयाँ पाएका छन् ।
