युरो छनोटमा स्पेनलाई धक्का

२४ असोज, काठमाडौं । युरोपियन च्याम्पियन स्पेनले छनोट चरणको पहिलो खेलमा नराम्रो धक्का व्यहोरेको छ ।
समूह सीमा रहेको स्पेनले बिहीबार राति भएको खेलमा स्लोभाकियासँग २–१ को हार व्यहोरेको हो । छनोट चरणमा स्पेनको यो ८ वर्षपछि पहिलो हार हो । यसअघि ७ अक्टोबर २००६ मा युरो कप २००८ को छनोटमा स्वीडेनसँग २–० ले पराजित भएको थियो ।
घरेलु मैदानमा भएको खेलमा स्लोभाकियाले १७ औं मिनेटमा जुराज कुकाको गोलबाट अग्रता लिएको थियो । स्पेनका गोलकिपर इकर कासियासले मिसजजका कारण कुकाले करिव ३० यार्ड टाढाबाट हानेको फ्रिकिक सोझै गोलमा परिणत भएको थियो ।
स्पेनले ८२ औं मिनेटमा बराबरी गोल फर्कायो । तर, ८७ औं मिनेटमा चेल्सीका पूर्व खेलाडी मिरोस्लाभ स्तोचले गोल गर्दै स्लोभाकियालाई जित दिलाए ।
स्पेनले २०१० मा विश्पकप र २०१२ मा युरोकप जितेको थियो । तर, ब्राजिल विश्वकपमा समूह चरण पार गर्न सकेन भने युरो कपको छनोट चरणमा व्यहोरेको हार स्पेनिस फुटबलका लागि ठूलो धक्का हो ।

