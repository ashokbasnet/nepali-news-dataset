ब्राजिलद्वारा अर्जेन्टिना पराजित, मेस्सी पेनाल्टीमा चुके

२५ असोज, काठमाडौं । मैत्रिपूर्ण फुटबलमा ब्राजिलले अर्जेन्टिनालाई पराजित गरेको छ । लिओनल मेस्सी पेनाल्टीमा गोल गर्न चुकेको खेलमा ब्राजिलले अर्जेन्टिनामाथि २-० को जित निकालेको हो ।
शनिबार बेइजिङमा भएको मैत्रिपूर्ण खेलमा ब्रानिलले २८ औं मिनेटमा डिएगो टार्डेलीको गोलबाट अग्रता लिएको थियो । ब्राजिलका लागि सातौं खेल खेलिरहेको २९ वर्षीय टार्डेलीको यो पहिलो अन्तराष्ट्रिय गोल समेत हो ।
खेलको ४० औं मिनेटमा एन्जल डि मारियालाई फल गरेपछि अर्जेन्टिनाले पेनाल्टी पायो । तर, स्टार स्ट्राइकर मेस्सी गोल गर्न चुके । उनको प्रहार ब्राजिलका गोलरक्षकले मेस्सीको पेनाल्टी प्रहारको उत्कृष्ट बचाउ गरे ।
लिओनल मेस्सी पछिल्लो पटक पेनाल्टीमा गोल गर्न चुक्दै आएका छन् । पछिल्लो चार पेनाल्टी प्रहारमा उनी तीन पटक गोल गर्न असफल भएका छन् ।
खेलको ६४ औं मिनेटमा टार्डेलीले व्यक्तिगत दोस्रो गोल गर्दै ब्राजिलको अग्रता दोब्बर वारे । उनले डेभिज लुइजको क्रममा हेड गोल गरेका हुन् ।
खेलमा थप गोल हुन सकेन र ब्राजिलले विश्वकप उपविजेता अर्जेन्टिनालाई २-० ले हराएको छ ।

