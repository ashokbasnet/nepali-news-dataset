इपिएल क्रिकेट : खेलाडी किन्न कुन टिमले कति खर्च गरे ?

काठमाडौं, कात्तिक ६ – आउँदो डिसेम्बरको अन्त्यमा काठमाडौंमा हुने एभरेष्ट प्रिमियर लिग इपिएल क्रिकेटमा नेपाली खेलाडी अनुबन्ध गर्न झण्डै ५९ लाख रुपैयाँ खर्च गरिएको छ । 
६ वटा टिमले अधिकतम १० लाख रुपैयाँ खर्च गर्न पाउने प्रावधान अनुसार १०/१० जना खेलाडी अनुबन्ध गर्न ती टिमले ५८ लाख ८० हजार रुपैयाँ खर्च गरेका हुन् । सोमबार भएको बोलकवोलमा विराटनगर वारियर्स र भैरहवा ल्याडियटर्सले १०/१० लाख रुपैयाँ खर्च गरेका छन् भने काठमाडौं किंग्स इलेभेन र ललितपुर प्याट्रियोर्टसले ९ लाख ९५ हजारका दरले खेलाडी किनेका छन् । यस्तै पोखरा राइनोजले ९ लाख ९० हजार र चितवन टाइगर्सले ९ लाख २० हजार रुपैयाँ खर्च गरेका छन् ।  
सबैभन्दा महँगा चार खेलाडीले पाए १ लाख ७५ हजार
यो बर्षको इपिएलमा आरिफ शेख, करण केसी, सन्दिप लामिछाने र विनोद भण्डारी सबैभन्दा महँगो मूल्य समान १ लाख ७५ हजारका दरले अनुबन्ध भएका छन् । आरिफलाइ भैरहवाले, करणलाई विराटनगरले, सन्दिपलाई ललितपुरले र विनोद भन्डारीलाई पोखराले समान १ लाख ७५ हजारका दरले अनुबन्ध गरेका हुन् । 
प्रतियोगिताको विजेताले अहिलेसम्मकै सर्वाधिक २१ लाख रुपैयाँ पुरस्कार पाउनेछ । पारस खड्का विराटनगर, ज्ञानेन्द्र मल्ल ललितपुर, शक्ति गौचन पोखरा, शरद भेषावकर भैरहवा, सोमपाल कामी काठमाडौ, र दिपेन्द्रसिंह ऐरी चितवनका लागि यसअघि नै मार्की खेलाडीका रुपमा २ लाख रुपैयाँ दरले अनुबन्ध भैसकेका थिए । १ सय ७० जना खेलाडीले बोलकोबलको लागि आवेदन दिएकोमा ९० जना खेलाडीलाई मात्रै बोलकबोलमा राखिएको थियो । ‘ए’ श्रेणीका खेलाडीको न्युनतम मूल्य १ लाख २५ हजार, बी श्रेणीका खेलाडीको न्युनतम मूल्य ७५ हजार र सी श्रेणीका खेलाडीको मूल्य न्युनतम ५० हजार राखिएको थियो ।
