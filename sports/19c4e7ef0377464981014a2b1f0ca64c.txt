पुणेको पराजय शृंखला जारी, हैदरावाद शीर्ष स्थानमा

विशाखापट्टनम, वैशाख २९ । इन्डियन प्रिमियर लिग (आईपीएल) क्रिकेटअन्तर्गत गएराति भएको खेलमा सनराइजर्स हैदरावाद विजयी भएको छ ।

विशाखापट्टनममा भएको खेलमा हैदरावादले पुणे सुपरजाइन्ट्सलाई चार रनले हराएको हो ।

पुणेका एडम जाम्पाले चार ओभरमा १९ रन दिएर ६ विकेट लिए पनि टिमलाई हारबाट जोगाउन सकेनन् । १३८ रनको लक्ष्य पछ्याएको पुणेले २० ओभरमा ८ विकेट गुमाएर १३३ रन मात्रै बनायो ।

पुणेका कप्तान महेन्द्र सिंह धोनीले २० बलमा ३० तथा जर्ज बेलीले ४० बलमा ३४ रन बनाए ।

हैदरावादका आशिष नेहराले तीन विकेट लिए ।

पहिले ब्याटिङ गरेको हैदरावादले ८ विकेटको क्षतिमा १३७ रन बनायो । उसका लागि शिखर धवनले २७ बलमा ३३, केन विलियम्सनले ३७ बलमा ३२ तथा युवराज सिंहले २१ बलमा २३ रन बनाए ।

१० खेलबाट १४ अंक जोडेको हैदरावाद शीर्ष स्थानमा छ । ११ खेलबाट ६ अंक मात्र जोडेको पुणे सातौं स्थानमा छ ।
