ओलम्पिकमा जाने नेपाली खेलाडी–प्रशिक्षकलाई सेनाबाट बिदाइ, ७ मध्ये ५ खेलाडी सेनाकै

काठमाडौं, साउन ७ । ब्राजिलको रियो दि जेनेरियोमा हुन गइरहेको ओलम्पिक खेलकुदमा भाग लिन जाने नेपाली खेलाडीहरुलाई नेपाली सेनाले बिदाइ गरेको छ ।

नेपाली सेनाका प्रधानसेनापति राजेन्द्र क्षत्रीले शुक्रबार राजधानीमा ७ खेलाडी तथा ५ प्रशिक्षकलाई बिदाइ गरेका हुन् ।

आगामी भदौ २१ गतेदेखि हुन गइरहेको ओलम्पिक खेलकुदमा नेपालका एथ्लेटिक्स खेलाडीहरु हरिकुमार रिमाल र सरस्वती भट्टराई, पौडी खेलाडीहरु शिरिष गुरुङ र गौरिका सिंह, जुडोकी फुपु लामु खत्री, तेक्वान्दोकी निशा रावल र आर्चरीका जीतबहादुर मोक्तान सहभागी हुँदैछन् ।

गौरिका र जीतबहादुरबाहेक अरु ५ खेलाडीहरु नेपाली सेनामा आवद्ध छन् ।

यसैगरी, प्रशिक्षकतर्फ तेक्वान्दोकी संगीना वैद्य, पौडीका ईश्वर कार्की, एथ्लेटिक्सका पुष्प ओझा, जुडोकी देबु चौधरी र आर्चरीका दीपकराज गुरुङ पनि रियो ओलम्पिकका लागि ब्राजिल जाँदैछन् ।

७ खेलाडी तथा ५ प्रशिक्षकलाई प्रोत्साहनस्वरुप प्रधानसेनापति क्षत्रीले व्यक्तिगत्रुपले जनही २५ हजार रुपैयाँ प्रदान गरेका छन् ।

पौडी खेलाडी गौरिका हाल प्रशिक्षणकाक्रममा इंग्ल्यान्डमा छिन् भने अरु सबै खेलाडी तथा प्रशिक्षकहरुलाई सेनाले शुभकामनासहित बिदाइ गरेको हो ।

कार्यक्रममा नेपालका विभिन्न व्यवसायिक प्रतिष्ठानहरुबाट खेलाडीलाई खेल पोशाक तथा सामग्री प्रदान गरिएको थियो ।

नेपाली सेनाले आयोजना गरेको कार्यक्रमलाई व्यवसायिक प्रतिष्ठानहरु गोल्छा अर्गनाइजेसन, ज्योती समूह, वैद्य समूह, बास्किन रबिन्स आइसक्रिम र म नेपाली मेरो नेपाल अभियानले सहयोग गरेका थिए ।
