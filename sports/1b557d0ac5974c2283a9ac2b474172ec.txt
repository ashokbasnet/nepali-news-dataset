कोलकाता बाहिरियो, फाइनलमा पुग्न गुजरात र हैदरावाद भिड्ने

दिल्ली, जेठ १३ । इन्डियन प्रिमियर लिग क्रिकेट (आईपिएल) अन्तर्गत गएराति भएको प्ले अफ खेलमा सनराईजर्स हैदरावाद विजयी भएको छ ।

कोलकाता नाईट राईडर्स विरुद्धको खेलमा २२ रनले विजयी भएपछि हैदरावाद फाइनल नजिक पुगेको छ भने कोलकाता प्रतियोगिताबाटै बाहिरिएको छ ।

दिल्लीको फिरोज शाह कोटला रंगशालामा भएको खेलमा पहिले ब्याटिङ गरेको हैदरावादले २० ओभरमा ८ विकेट गुमाएर १६२ रन बनायो । हैदरावादको लागि युवराज सिंहले ४४ रन जोडे । बलिङतर्फ कोलकाताका कुलदिप यादवले ३ विकेट लिए ।

जवाफमा १६३ रनको लक्ष्य पछ्याएको कोलकाताले २० ओभरमा ८ विकेट गुमाएर १४० रन मात्रै बनाउन सक्यो । कोलकाताका लागि मनिष पाण्डेले ३६ रन तथा गौतम गम्भिरले २८ रनको योगदान दिए ।

कोलकातालाई सस्तैमा समेट्न हैदरावादका भुवनेश्वर कुमारले ३ तथा मोईसेस हेन्रीक्सले २ विकेट लिए ।

फाईनल प्रवेशका लागि हैदरावादले अब गुजरात लायन्ससँग खेल्नेछ ।

यसअघि भएको पहिलो क्वालिफायरमा गुजरातलाई हराउँदै बैंग्लोर भने प्रतियोगिताको फाईनलमा प्रवेश गरिसकेको छ ।
