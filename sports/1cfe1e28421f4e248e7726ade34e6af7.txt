एसियाली भारत्तोलन च्याम्पियनसिप काठमाडौंमा सुरु, ३० देशका २४१ खेलाडी सहभागी

ललितपुरको लगनखेलस्थित नेपाली सेनाको शारीरिक तालिम तथा खेलकुद कम्प्लेक्समा आज आयोजित विशेष समारोहमा उपप्रधान तथा परराष्ट्रमन्त्री कृष्ण बहादुर महराले प्रतियोगिताको उद्घाटन गरे ।

प्रतियोगितामा सहभागि सबै ३० देशका खेलाडीहरुले उद्घाटन समारोहमा मार्च पास गरेका थिए ।

यसैगरी, विभिन्न सांस्कृतीक प्रस्तुती तथा झाँकी समेत प्रदर्शन गरिएको थियो ।

प्रतियोगितामा पुरुषतर्फ १ सय ४८ तथा महिलातर्फ ९३ गरी कूल २ सय ४१ खेलाडीले विभिन्न तौल समुहमा प्रतिस्पर्धा गर्दैछन् । एशियाली भारत्तोलन महासंघको कार्यक्रमअनुसार नेपाल भारत्तोलन संघले आयोजना गरेको प्रतियोगितामा नेपालका १३ जना खेलाडीले प्रतिस्पर्धा गर्दैछन् ।

एक सातासम्म चल्ने प्रतियोगिताका प्रतिस्पर्धात्मक खेलहरु भोलिदेखि मात्रै हुनेछन् ।
