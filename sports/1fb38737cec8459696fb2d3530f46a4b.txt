युरोपा लिग : आर्सनल अर्को चरणमा प्रवेश, एभर्टन समूह चरणबाटै बाहिरियो 

युरोपियन क्लव फुटबलको दोस्रो ठुलो प्रतियोगिता युरोपा लिगअन्तर्गत गएराति भएको खेलमा सर्बियाको रेडस्टार बेलग्रेडसँग गोलरहित बराबरी खेले पनि आर्सनलले अर्को चरणमा ठाउँ सुरक्षित गरेको हो ।

समूहका ४ खेलबाट आर्सनलले १० अंक जोडेको छ । दोस्रो स्थानको रेडस्टार बेलग्रेडको ५ अंकमात्रै छ ।

युरोपा लिग अन्तर्गत गएराति भएका अन्य खेलमा फ्रान्सको निसलाई १–० ले हराँउदै ईटालीको लाजियो र स्विट्जरल्याण्डको योङ ब्वाईजलाई १–० ले हराउँदै युक्रेनको डाईनामो किभ पनि अर्को चरणमा उक्लेका छन् ।

यसैगरी रुसको जेनिथ सेन्ट पिट्सवर्ग र रोमानियाको स्टावा बुकारेष्ट पनि प्रतियोगिताको अन्तिम ३२ भित्र पर्न सफल भएका छन् । इंग्ल्याण्डको एभर्टन भने समूह चरणबाटै बाहिरिने पक्का भएको छ ।

गएरातिको खेलमा फ्रान्सको लियोंसँग ३–० ले पराजित भएपछि एभर्टन समूह चरणबाटै बाहिरिएको हो । ४ खेलबाट एभर्टनले १ अंकमात्रै जोडेको छ ।
