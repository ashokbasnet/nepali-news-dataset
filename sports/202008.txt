बार्यन म्युनिखद्वारा बुरोसिया डर्टमुण्ड पराजित

१६ कात्तिक, काठमाडौं । एक गोलले पछि परेको अवस्थामा उत्कृष्ट पुनरागमन गर्दै बार्यन म्युनिखले बुरोसिया डर्टमुण्डलाई पराजित गरेको छ ।
जितसँगै जर्मन लिग लिडर बार्यन म्युनिखले अपराजित यात्रा कायम राखेको छ ।
शनिबार राति भएको खेलमा बार्यन म्युनिखले डर्टमुण्डलाई २–१ गोल अन्तरले पराजित गरेको हो ।
खेलमा डर्टमुण्डले मार्को रुजको गोलबाट ३२ औं मिनेटमा अग्रता लिएको थियो ।
तर, ७२ औं मिनेटमा रोबर्टो लेभान्डोस्कीले पूर्व क्लबविरुद्ध बराबरी गोल गरे । सुबोटिकले फल गरेपछि पाएको पेनाल्टीमा आर्जेन रोबिनले गोल गर्दै बार्यनलाई २–१ को जित दिलाए ।
२०११ र १०१२ का जर्मन च्याम्पियन तथा पछिल्लो दुई सिजनका उपविजेता डर्टमुण्ड यो सिजन निकै खराब अवस्थामा छ । उसले पछिल्लो सात खेलमा मात्र १ अंक जोडेको छ र ७ अंकका साथ १६ औं स्थानमा छ ।
लिग लिडर बार्यन म्युनिख १० खेलबाट २४ अंकका साथ लिगको शीर्ष स्थानमा छ ।

