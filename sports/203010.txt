पोखरामा अन्तराष्ट्रियस्तरको आर्चरी प्रशिक्षण केन्द्र
उद्घाटन कार्यक्रममा राखेप सदस्य सचिव लामा
उमेश पुन
१८ कात्तिक, कास्की । पोखरा रगंशालामा अन्तराष्ट्रिय स्तरको आर्चरी प्रशिक्षण मैदान निर्माण भएको छ ।
राष्ट्रिय खेलकुद परिषदको ६४ लाख ७८ हजार रुपैयाँ लागतमा पोखरा रंगशालामा अन्नपूर्ण आर्चरी प्रशिक्षण मैदान, भवन तथा ट्रस्ट निर्माण भएको क्षेत्रिय खेलकुद विकास समितिका अध्यक्ष दीपक कोईरालाले बताए ।
पोखरालाई आर्चरी खेलको केन्द्र बनाउने उद्देश्यले रंगशाला निर्माण गरेको कोईरालाको भनाइ छ ।
मैदान तथा भवनको मंगलबार एक समारोहकाबीच राष्ट्रिय खेलकुद परिषदका सदस्य सचिव युवराज लामाले उदघाटन गरे ।
उदघाटन कार्यक्रममा उनले पोखरामा करोडौंका खेलकुद पूर्वाधारहरु राष्ट्रिय आवश्यकताले निर्माण भएको बताए । ‘कसैको व्यक्तिगत स्वार्थले भन्दा राष्ट्रिय आवश्यकताले पोखरामा करोडौंका खेल पूर्वाधार बनेका छन्, यसको जस म लिन चाहन्नँ,’ लामाले भने ।
खेलका पूर्वाधारहरु संवन्धित संघहरुले संरक्षण गर्नुपर्ने र जिल्ला विकास समितिले समन्वय तथा रेखदेख गर्नुपर्ने उनले बताए ।
पोखराको खेलकुदमा जस्तो एकता कुनै पनि जिल्ला तथा शहरमा नभएको लामाले दावी समेत गरे ।

