यू-१९ प्रिमियर क्रिकेटमा नेपालको विजयी सुरुवात

२३ कात्तिक, काठमाडौं । कुवेतमा सुरु भएको एसीसी यू-१९ प्रिमियर क्रिकेटमा नेपालले विजयी सुरुवात गरेको छ । आफ्नो पहिलो खेलमा नेपालले साउदी अरेबियालाई १९५ रनले पराजित गरेको छ ।
नेपालले प्रस्तुत गरेको ३२२ रनको लक्ष्य पछ्याएको सारदी १२६ अल आउट भयो । उसलाई सस्तैमा समेट्ने क्रममा नेपालका लागि सुशील काडेलले ३ विकेट लिए । दिपेश श्रेष्ठ र सुनिल धमलाले २ र प्रेम तामाङले एक विकेट लिएका छन् ।
यसअघि सुलाबिया मैदानमा टस हारेर पहिले व्याटिङ गरेको नेपालले अन्तिम बल बाँकी छँदा सबै विकेट गुमाएर ३२१ रन बनायो । ४७ रनमा सुरुवाति दुई रन गुमाएको नेपालका कप्तान राजु रिजाल र शंकर रानाले तेस्रो विकेटका लागि १४९ रनको साझेदारी गरे ।
कप्ता रिजाल मात्र एक रनले अर्धशतक बनाउन चुके । ४५ बलको सामना गरेका उनले दुई चौकाको मदतमा ४९ रन बनाए । चौथो विकेटका रुपमा शंकर राना आउट भए । आक्रामक व्याटिङ गरेका उनले ८२ बलमा ११ चौका र २ छक्काको मदतमा ८९ रन बनाए ।
दिपेन्द्र ऐरीले ४२ रन बनाए । नेपालका लागि आरिफ शेखले ३३, ओपन सुनिल धमलाले २६ र शौरभ खनालले २३ रन बनाए । अर्को खेलमा अफगानिस्तानले मलेसियालार्इ १० विकेटले हराएको छ ।

६ देशका सहभागिता रहेको प्रतियोगितामा नेपालसँगै अफगानिस्तान, युएई र मलेसियालाई उपाधि दावेदारका रुपमा हेरिएको छ । आयोजक कुवेत पनि बलियो टोली हो ।
यसअघि युथ एसिया कप र एलिट कपका नाममा भएको यो प्रतियोगिता नेपालले चार पटक जितेको छ । नेपालले पछिल्लो पटक २००७ मा पारस खड्का कप्तान हुँदा जितेको थियो ।
गत संस्करणमा नेपाल चौथो भएको थियो ।


