पहिलो पारीमा श्रीलंकन टोली ३४७ मा अलआलट, सोमपालले ५ विकेट लिए
२३ कात्तिक, काठमाडौं । सोमपाल कामीले ५ विकेट लिएपछि नेपालविरुद्धको पहिलो तीनदिवसीय क्रिकेटमा श्रीलंकाको कुरुनेगाला कम्बाइन ११ ले पहिलो पारीमा ३४७ रनमा आउट भएको छ ।
झण्डै ८ वर्षपछि तीनदिवसीय क्रिकेटमा खेलेको नेपालको टीममा करण केसी र राजेश पुलामीले डेब्यू गरेका छन् । करण बलर हुन् । एक विकेट लिएका उनले दुई क्याच समेत लिए । राजेश भने व्याट्सम्यान हुन् ।
उसो त कप्तान पारस खड्का र शक्ति गौचनबाहेक अन्यका लागि यो पहिलो तीन दिवसीय क्रिकेट हो । पारसले दुई तथा शक्तिले चार प्रथम श्रेणीको क्रिकेट खेलेका छन् ।
वेलेगेदेरा रंगशालामा पहिले व्याटिङ थालेको कम्बाइन ११ ले मिनेाद बानुकाको शतकको मदतमा ३ सय ४७ रन बनाउँदा सबै विकेट गुमाए । १३३ बलमा ९ चौका र चार छक्काको मदतमा ११३ रन बनाएका बानुकाले सोमपालको बलमा आउट भए ।
ज्ञान मानिशारा र लिओ फ्रान्सिस्कोले अर्शतक बनाए । मानिशारा ६० र लिओ ५१ रमा आउट भए । ज्ञानलाई भुवन कार्कीले सुवास खकुरेलको हातबाट क्याच गराए भने लिओलाई सागर पुनको बलमा करणले क्याच गरेका थिए ।
नेपालका सोमपाल कमीले ५ विकेट लिए । १६.३ ओभर बल फालेका उनले चार मेडन राख्दै ६४ रन दिएर पाँच विकेट लिए ।
२५ ओभर बल फालेका भुवन कार्कीले ५ मेडन राख्दै ७२ रन खर्चिएर २ विकेट लिए । सागर पुनले २० ओभरमा ३ मेडन राख्दै ७६ रन दिएर २ विकेट लिए । ११ ओभर बलिङ गरेका करणले ६३ रन दिएर एक विकेट हात पारेका थिए ।
अब नेपालले दोस्रो दिन व्याटिङ गर्नेछ ।

