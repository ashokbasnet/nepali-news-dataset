आर्सनलको उपाधि आशमा स्वान्सीको धक्का

२३ कात्तिक, काठमाडौं । एक गोलले पछि परेको अवस्थामा उत्कृष्ट पुनरागमन गर्दै स्वान्सीले आर्सनललाई पराजित गरेको छ ।
आइतबार राति भएको खेलमा स्वान्सीले आर्सनललाई २–१ ले पराजित गरेको छ ।  हारसँगै आर्सनलको इंग्लिस प्रिमियर लिग फुटबलको उपाधि आशमा धक्का दिएको छ । आर्सनल अब लिग लिडर चेल्सीभन्दा १२ अंकले पछि परेको छ ।
लिबेर्टी स्टेडियममा भएको खेलमा पहिलो हाफको अन्तिम मिनेट अघिसम्म पनि स्वान्सीको पोष्टमा डरलाग्दो आक्रमण गर्न सकेन ।
४४ औं मिनेटमा ड्यानी वेलब्लेकको प्रहार स्वान्सीका गोलरक्षकले रोके । दोस्रो हाफमा आक्रमक सुरुवात गरेको आर्सनलले ६३ औं एलेक्स सान्जेचको गोलबाट अग्रता लिएको थियो । ड्यानी वेलब्लेकको उत्कृष्ट पासमा सान्चेजले क्लोज रेन्जबाट गोल गरे । 
तर, गेल्फी सिगुर्दशनले ७५ औं मिनेटमा फ्रिकिकमा गोल गर्दै स्वान्सीलाई खेलमा फर्काए । त्यसको तीन मिनेटपछि नै गोमिसले हेड गोल गर्दै स्वान्सीलाई महत्वपूर्ण तित दिलाए ।
जितसँगै स्वान्सी १८ अंकका साथ अंक तालिकाको पाँचौं स्थानमा उक्लिएको छ । आर्सनलको १७ अंक छ भने लिगर लिडर चेल्सीको २९ अंक छ ।


