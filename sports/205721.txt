यू-१९ प्रिमियर क्रिकेटमा नेपालद्वारा मलेसिया ५३ रनले पराजित


म्यान अफ दि म्याच ट्रफीका साथमा कप्तान राजु रिजाल । तस्वीरः एसीसी

२६ कात्तिक, काठमाडौं । मलेसियालाई ६३ रनले हराउँदै एसीसी यू-१९ प्रिमियर क्रिकेटमा नेपालले लगातार तेस्रो जित हात पारेको छ ।
नेपाललाई ११५ रनमा आउट गरेको मलेसिया ३०.४ ओभरमा ६२ रन प्याकअप भयो ।
यसअघिका दुई खेलमा ३०० बढी रन बनाएको नेपाललाई ११५ रनमा समेटेपछि मलेसियाले जितको सम्भावना बनाएको थियो । तर, नेपाली बलरहरुको उत्कृष्ट प्रदर्शनपछि नेपाल लगातार तेस्रो जित हात पार्न सफल भएको छ ।
मलेसियाका लागि अनवर रहमानले ३३ रन बनाए पनि अन्य व्याट्सम्यानले दोहोरो अंक जोड्न सकेनन् ।
नेपालका अर्जुन चौलागाईंले ३.४ ओभरमा १४ रन दिएर ३ विकेट लिए । सुशील कँडेल र शौरभ खनालले २/२ विकेट लिए भने सुनिल धमला, प्रेम तामाङ र दिपेन्द्र ऐरीले समान १-१ विकेट हात पारे ।
यसअघि टस जितेर पहिले व्याटिङ थालेको नेपालले ४० ओभरमा ११५ रन जोड्दा सबै विकेट गुमाएको थियो । अघिल्ला दुई खेलमा ३०० बढी रन बनाएको नेपाली व्याटिङ मलेसियाविरुद्ध भने चल्न सकेन ।
नेपालका लागि कप्तान राजु रिजालले सर्वाधिक ३९ रन बनाए । सुनिल धमला १९, प्रेम तामाङ १६ र यागेन्द्र कार्की ११ रनमा आउट भए । प्रदिप ऐरी १२ रनमा अविजित रहे ।
अन्य व्याट्सम्यानले दोहोरो अंक जोड्न सकेनन् । सन्दिप सुनार ५, शौरभ खनाल ३, शंकर राना २ रनमा आउट भए । आरिफ शेख, सुशील कँडेल र अर्जुन चापागाईंले खाता नै खोल्न सकेनन् ।
नेपालका लागि ३९ रन बनाएका कप्तान राजु रिजाल म्यान अफ दि म्याच घोषित भएका छन् ।
अफगान शीर्ष स्थानमा
अर्को खेलमा अफगानिस्तानले साउदी अरेबियालाई २७७ रनको फराकिलो अन्तरले पराजित गरेको छ ।
पहिले व्याटिङ गरेको अफगानले ४७.१ ओभरमा सबै विकेट गुमाएर ३२६ रन बनायो । जवाफमा मैदान उत्रिएको साउदी २१.१ ओभरमा ४९ रन जोड्दा अलआउट भयो ।
जितपछि अफगान ६ अंकका साथ अंक तालिकाको शीर्ष स्थानमा छ भने समान अंक जोडेको नेपाल रन रेटका आधारमा दोस्रो स्थानमा छ ।
मलेसिया र यूएईको समान २-२ अंक छ भने सबै खेल गुमाएको राउदी र कुवेत उपाधि होडबाट बाहिरिएका छन् ।



