यू-१९ महिला क्रिकेटमा भैरहवा र कञ्चनपुर विजयी
२८ कात्तिक, काठमाडौं । वाई-वाई यू-१९ महिला राष्ट्रिय क्रिकेटमा क्षेत्र नम्बर ४ भैरहवा र क्षेत्र नम्बर ९ कञ्चनपुरले बिजयी सुरुवात गरेका छन् ।
कीर्तिपुर मैदानमा भएको उद्घाटन खेलमा कञ्चनपुरले क्षेत्र नम्बर २ वीरगञ्जलाई १७ रनले पराजित गरेको छ । ओपनर बिमला भट्टको ४६ रनको मदतमा कञ्चनपुरले निर्धारित २० ओभरमा १ विकेट गुमाएर ११४ रन बनायो ।
जवाफी ब्याटिङमा आएको वीरगञ्ज १७.२ ओभरमै ९७ रनमा समेटियो ।
पुल्चोकमा भएको खेलमा भैरहवाले क्षेत्र नम्बर ५ नेपालगञ्जलाई ८ विकेटले पराजित गरेको छ ।
नेपालगञ्जले दिएको ९३ रनको लक्ष्य भैरहवाले १७.५ ओभरमा २ विकेट गुमाउँदै भेट्टायो । उसका लागि ओपनर नितु भन्डारीको २६ रन जोडिन् ।
यसअघि पहिले व्याटिङ गरेको नेपालगञ्जले २० ओभरमा ६ विकेट गुमाएर ९२ रन बनाएको थियो । भैरहवाका लागि सीमा थापाले २ विकेट लिइन् ।

