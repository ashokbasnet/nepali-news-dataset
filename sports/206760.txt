पहिलो पारीमा नेपाललाई ३१ रनको अग्रतामा
२९ कात्तिक, काठमाडौं । श्रीलंका कम्बाइन ११ सँगको पहिलो तीनदिवसीय क्रिकेटको पहिलो पारीमा नेपालले ३१ रनको झिनो अग्रता लिएको छ ।
दोस्रो दिन नै दोस्रो पारी थालेको श्रीलंकाले १० रन जोड्दा पहिलो विकेट गुमाइसकेको छ र समग्रमा नेपाल २१ रनले अघि छ ।
३४ ओभरमा ५ विकेटको क्षतिमा बनाएको १०१ रनबाट दोस्रो दिनको खेल थालेको श्रीलंकाली टोलीले थप ६१ रन जोड्दा बाँकी ५ विकेट गुमायो ।
नेपालका सोमपाल कामीले थप नीन विकेट लिए भने अमृत भट्टराईले २ विकेट हात पारे । नेपालले आफ्नो पहिलो पारीमा ५९.१ ओभरमा सबै विकेट गुमाएर १९३ रन बनायो । नेपालको ओपनिङ जोडीमा राम्रो गरे पनि राजेश पुलामीबाहेक अन्य व्याट्सम्यान चल्न सकेनन् ।
सुवास खकुरेल र नरेश बुढायरले पहिलो विकेटका लागि १०० रनको साझेदारी गरे । पहिलो विकेटका रुपमा सुवास व्यक्तिगत ५५ रनमा आउट भए ।
नरेशले ४३ रन बनाए । छैटौं नम्बरमा व्याटिङमा आएका राजेश पुलामीले अविजित ३६ रन बनाए । ज्ञानेन्द्र मल्ल १३ रनमा आउट भए भने अन्य व्याट्सम्यानले दोहोरो अंक नै जोड्न सकेनन् ।
श्रीलंका कम्बाइन ११ का प्रभाथ जयसूर्या एक्लैले नेपालको ८ विकेट लिएका छन् । २०.१ ओभर बल फालेका उनले ४ मेडन राख्दै ६९ रन दिएका थिए ।
शनिबार नै आफ्नो दोस्रो पारी थालेको श्रीलंकन टोलीले दोस्रो दिनको खेल सकिँदासम्म ५ ओभरमा एक विकेट गुमाएर १० रन बनाएको छ ।
दोस्रो ओभरमा नै अमृतले नेपाललाई पहिलो सफलता दिलाएका थिए ।

