युरो छनोटमा स्पेन र इंग्ल्याण्ड विजयी

३० कात्तिक, काठमाडौं । युरो कप छनोट फुटबलमा स्पेन र इंग्ल्याण्ड विजयी भएका छन् ।
शनिबार राति भएको खेलमा स्पेनले बेलारुसलाई ३–० गोल अन्तरले पराजित गरेको छ ।
खेलको १८ औं मिनेटमा इस्कोको गोलबाट अग्रता लिएको स्पेनका लागि एक मिनेट लगतै बस्केटले गोल गरे । खेलको ५५ औं मिनेटमा पेड्रोले गोल गरेपछि स्पेन ३–० को जित निकाल्न सफल भयो ।
स्लोभाकियाले मासेडोनियालाई २–० ले हराएको छ भने युक्रेनले लग्जम्बर्गमाथि ३–० को जित दर्ता गरेको छ ।
जितसँगै स्लोभाकिया ४ खेलबाट १२ अंकका सात समूह सीको शीर्ष स्थानमा छ भने ९ अंक जोडेको स्पेन दोस्रो स्थानमा छ  । समान अंक जोडेको युक्रेन गोल अन्तरका आधारमा तेस्रो स्थानमा छ ।
इंग्ल्याण्डको चौथो जित
अर्को खेलमा इंग्ल्याण्डले स्लोभेनियालाई ३–१ ले पराजित गरेको छ ।
सबै गोल दोस्रो हाफमा भएको थियो । ५७ औं मिनेटमा हेण्डरसनले आत्मघाती गोल गरेपछि स्लोभेनियालाई सुरुवाति अग्रता लियो ।
ड्यानी वेलब्लेक
तर, ५९ औं मिनेटमा वायन रुनीले पेनाल्टीमार्फत बराबरी गोल फर्काए । खेलको ६६ औं मिनेटमा ड्यानी वेलब्लेकले गोल गर्दै इंग्ल्याण्डलाई २–१ को अग्रता दिलाए ।
७२ औं मिनेटमा व्यक्तिगत दोस्रो गोल गर्दै वेलब्लेकले इंग्ल्याण्डको ३–१ को जित सुनिश्चित पारे । जितपछि इंग्ल्याण्ड चार खेलबाट १२ अंकका साथ समूह इको शीर्ष स्थानमा छ भने स्लोभेनिया ६ अंकसहित दोस्रो स्थानमा छ ।

