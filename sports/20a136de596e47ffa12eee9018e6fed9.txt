बलिङमा होइन, ब्याटिङमा चम्किए सुनिल नारिन, १५ बलमै अर्द्धशतक

उनले आइतबार रोयल च्यालेन्जर बेंग्लोर विरुद्धको म्याचमा कोलकाता नाइट राइडर्सका लागि प्रारम्भिक ब्याट्सम्यानका रुपमा मैदानमा ओर्लिदैं सर्वाधिक छिटो ५० रन बनाउने खेलाडीको सूचीमा बनेको कीर्तिमान बराबरी गरेका छन् ।

सुनिलले १५ बलमै व्यक्तिगत ५० रन बनाएका हुन् । यसअघि कोलकाता नाइट राइडर्सकै लागि युसुफ पठानले यो कीर्तिमान बनाएका थिए । सन् २०१४ मा युसुफले सनराइजर्स हैदरावादविरुद्ध १५ बलमा ५० रन बनाएका थिए ।

सुरेश रैनाले २०१४ मै किंग्स इलेभेन पञ्जावविरुद्ध १६ बलमा ५० रन बनाएका थिए । १६ बलमै अर्द्धशतक बनाउने कीर्तिमान क्रिस गेलको नाममा पनि छ । उनले रोयल च्यालेन्जर बेंग्लोरका लागि सन् २०१३ मा पुणे वारियर्सविरुद्ध उक्त कीर्तिमान बनाएका थिए ।

बलिङलाई नै आफ्नो पहिचान बनाएका सुनिलले जारी आइपिएलमा ब्याटिङमा आफ्नो जादु देखाएपछि ब्याट्सम्यानहरुसमेत चकित भइरहेका छन् । सामाजिक संजालमा सुनिलको ब्याटिङ हाल चर्चाको विषय बन्ने गरेको छ ।
