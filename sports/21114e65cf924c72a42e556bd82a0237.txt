आइपिएल क्रिकेट : चेन्नईद्वारा कोलकता पराजित

वैशाख २० - इण्डियन प्रिमियर लिग आइपिएल क्रिकेटमा चेन्नई सुपर किंग्स विजयी भएको छ ।
चेन्नईले शुक्रबार राती भारतको राँचीमा भएको खेलमा कोलकता नाइट राइडर्सलाई ३४ रनले हरायो ।
वर्षाका कारण १७ ओभरमा छोट्याईएको खेलमा जितका लागि १ सय ४९ रनको लक्ष्य पछ्याएको कोलकताले ९ विकेट गुमाएर १ सय १४ रन मात्र बनाउन सक्यो । कोलकताका रबिन उत्थपाले ४७ तथा युसुफ पठानले ४१ रन बनाए पनि अरु ब्याट्स्म्यानले दोहोरो अंकको स्कोर छुन सकेनन् ।
टस जितेर पहिला ब्याटिङ गरेको चेन्नईले १७ ओभरमा ३ विकेट गुमाउँदै १ सय ४८ रन बनाएको थियो । चेन्नईका ब्रान्डम म्याकुलमले ५६ रन बनाए । सुरेश रैना ३१ तथा ड्यान स्मिथ १६ रनमा आउट भए । महेन्द्र सिंह धोनी २२ र रबिन्द्र जडेजा १७ रनमा नटआउट रहे ।
जितपछि चेन्नईको ६ खेलबाट १० अंक भएको छ र उ रनरेटको आधारमा अंक तालिकाको दोश्रो स्थानमा छ । कोलकता भने ४ अंकसहित चौथो स्थानमा छ । अहिलेसम्म खेलेका सबै ५ खेल जितेको पञ्जाव तालिकाको शीर्ष स्थानमा छ ।
