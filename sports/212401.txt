रियल मड्रिडको कीर्तिमानी १६ औं जित

१४ मंसिर, काठमाडौं । क्रिष्टियानो रोनाल्डोको प्रेरणामा रियल मड्रिडले क्लबको कीर्तिमानी लगातार १६ खेलमा जित हात पारेको छ ।
शनिबार ला लिगामा मालागालाई २–१ ले पराजित गर्दै रियलले सबै प्रतियोगितामा गरी लगातार  १६ जितको क्लब कीर्तिमान बनाएको हो । यसअघि रियलले २०११ र १९६१ मा लगातार १५ खेल जितेको थियो ।
रियल मड्रिडले १८ औं मिनेटमा करिम बेन्जिमाको गोलबाट अग्रता लिएको थियो । ८३ औं मिनेटमा ग्यारेथ बेलले अग्रता दोब्बर पारे ।

दुबै गोलको पास भने क्रिष्टियानो रोनाल्डोले मिलाएका थिए । खेलको अन्तिम मिनेटमा मालागाका सन्टा क्रुजले गोल गरेपछि टोलीको हार टार्न सकेनन् ।
जितपछि रियल मड्रिड १३ खेलबाट ३३ अंकका साथ अंक तालिकाको शीर्ष स्थानमा छ । दोस्रो स्थानमा रहेको बार्सिलोनाको २८ अंक छ र उसले एक खेल कम खेलेको छ ।

