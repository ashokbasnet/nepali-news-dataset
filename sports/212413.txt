चेल्सीविरुद्ध सण्डरल्याण्डको गोललेस ड्र

१४ मंसिर, काठमाडौं । सण्डरल्याण्ड इंग्लिस प्रिमियर लिग फुटबलमा लिग लिडर चेल्सीलाई गोलरहित बराबरीमा रोक्ने पहिलो टीम बनेको छ ।
शनिबार राति भएको खेलमा सण्डरल्याण्डले चेल्सीलाई गोलरहित बराबरीमा रोक्दै अंक खोसेको हो । खेलमा ब्याक क्याटको डिफेन्स चिर्दै गोल गर्न चेल्सीका खेलाडीहरु असफल रहे ।
पहिलो हाफको ३४ औं मिनेटमा सण्डरल्याण्डका सन्टिएगो भेर्जिनीको प्रहार बारमा लागेर फर्किँदा घरेलु दर्र्शक चुकचुकाएका थिए ।
खेलको दोस्रो हाफमा चेल्सीका ‘गोलमेसिन’ डिएगो कोष्टाले पहेँलो कार्ड पाए । डेल गर्ने क्रममा हातले सण्डरल्याण्डका ब्राउनको अनुहारमा हानेपछि धेरैले कोष्टाले रातो कार्ड पाउने आंकलन गरेका थिए ।

चेल्सी सबै प्रतियोगितामा गरी पछिल्ला २० खेलमा अपराजित छ । प्रिमियर लिगमा अपराजित चेल्सीले १३ खेलबाट ३३ अंक जोडेको छ र शीर्ष स्थानमा छ ।
खेलपछि चेल्सीका प्रशिक्षक जोजे माउरिन्होले भनेका छन्–‘हरेक टीमले जित्न चाहन्छ । तर, सण्डरल्याण्डले डिफेन्स मात्र ग¥यो । यो अपराध होइन, रणनीति हो र उनीहरुले रणनीति अनुसार राम्रो गरे ।’
लिभरपुलको संघर्षपूर्ण जित
प्रिमियर लिगमा लिभरपुलले स्टोकविरुद्ध संघर्षपूर्ण जित हात पारेको छ । लिभरपुललाई १–० को जित दिलाउने क्रमा जोनसनले ८५ औं मिनेटमा हेड गोल गरेका थिए । जोनसनको डिसेम्बर २०१२ पछि लिगमा पहिलो गोल हो ।
लिभरपुलका लागि डेब्यू गरेको १६ औं वर्षगाठमा भएको खेलमा कप्तान स्टफेन जरार्डलाई भने बेन्चमा राखिएको थियो । उनी ७५  औं मिनेटमा लुकासको स्थानमा मैदान प्रवेश गरे ।

