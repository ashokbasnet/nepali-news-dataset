फिफामा भ्रष्टाचारको नयाँ आरोप

१४ मंसिर, काठमाडौं । विश्व फुटबल महासंघ फिफामाथि भ्रष्टाचारको नयाँ आरोप लागेको छ । सन् २०१८ र २०२२ मा हुने विश्वकप आयोजना गर्ने देश छनोट प्रक्रियामा भ्रष्टाचार भएको दाबी गरिएको छ ।
इंग्ल्याण्डको हाउस अफ कमन्स मिडिया एण्ड स्पोर्ट सेलेक्ट कमिटीले सन्डे टाइम्सलाई उपलब्ध गराएको दस्तावेज प्रकाशित गरेको छ, जुन यसअघि देखिएको थिएन ।
२०१८ को विश्वकप रुसले आयोजना गर्दैछ भने २०२२ को जिम्मा कतारले पाएको छ ।
सन्डे टाइम्सको रिपोर्टमा इंग्ल्याण्डको २०१८ का सदस्य, निजी कम्पम्नीका साथै बेलायती दूताबासबाट जुटाइएको गोप्य सूचनालाई एकीकृत गरिएको छ ।
तर, भ्रष्टाचारको ठोस प्रमाण छैन । २०१० को चुनामा कसरी कथित भोट किनबेच हुनबाट बचेको थियो र फिफाको अस्पष्ट नियमका कारण आयोजक दाबी गर्ने देशले कसरी फइदा उठायो भनेर प्रस्तुत गरिएको छ ।
समाचारमा दाबी गरिएको छ कि रुसी राष्ट्रपति भ्लादिमिर पुटिनले विश्वकपको आयोजना जित्न महत्वपूर्ण भूमिका खेले, जसमा फिफा अध्यक्ष सेप ब्लाटरको भोट समेत आफ्नो पक्षमा पार्न सफल भएका थिए ।
रुसले युरोपेली फुटबल संघका अध्यक्ष र भोटर मिशेल प्लाटिनलाई आफ्नो पक्षमा पार्न पिकासोको एक पेन्टिङ दिएको दाबी समाचारमा गरिएको छ ।
कतारले भने विश्वकप आयोजना जित्न द्वीपक्षीय व्यापार सम्झौतामा प्राकृतिक ग्यास उद्योगमा आफ्नो प्रभूत्वलाई प्रयोग गर्दै भोट किनेको आरोप लगाइएको छ ।
रुस र कतारले विश्वकप आयोजनाका लागि भएको छनोटमा अनियमितता भएको आरोप अस्वीकार गर्दै आएका छन् । फिफाले हालै गरेको एक छानविनमा समेत दुबै देशलाई आरोपबाट मुक्त गरिएको थियो ।

