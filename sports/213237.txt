राखेप पुनर्गठन गर्ने खेलकुद मन्त्रीको घोषणा
फाइल फोटो
१६ मंसिर, काठमाडौं । खेलकुद मन्त्री पुरुषोत्तम पौडेलले राष्ट्रिय खेलकुद परिषद (राखेप)लाई पुनर्गठन गर्नुपर्ने बताएका छन् । राखेपको हालको संरचनाले सबै खेल क्षेत्रलाई समेट्न नसकेकोले पुनर्गठन गर्नुपर्ने उनको भनाइ छ ।
अन्तराष्ट्रिय अपाङ्गता दिवसको सन्दर्भमा अनेरास्ववियूले मंगलबार काठमाडौंको भुकुटीमण्डपमा आयोजना गरेको ह्वील चियर दौड प्रतियोगिता उदघाटन गर्दै मन्त्री पौडेलले भने, ‘सबै खेल क्षेत्रलाई समेट्ने गरी राखेपलाई अब पुनर्गठन गर्नुपर्छ ।’
राजनीतिक नियुक्तिबाट दलका कार्यकर्ता भर्ति गरिदा राखेपले अपेक्षाकृत प्रगति गर्न नसकेको भनेर खेलक्षेत्रबाटै आलोचना भैरहेकोबेला मन्त्री पौडेलले पुनर्गठनको कुरा गरेका हुन् ।
माओवादी सरकारको पालामा राखेपका सदस्य सचिव नियुक्त भएका युवराज लामा र मन्त्री पौडेलबीच सम्वन्ध राम्रो छैन । पौडेलले लामालाई यसअघि नै हटाउन खोजेका थिए । तर सर्बोच्चबाट लामाको पक्षमा फैसला भएको थियो ।
मन्त्री पौडेलले पारा ओलम्पिक खेलुकदमा नेपाललाई स्थापित गराउन आफूले पहल गर्ने पनि बताए । पारा ओलम्पिक खेलमा सरकारले बजेट बढाउने उनले आश्वासन दिए ।
भृकुटीमण्डपबाट शुरु भएको ह्वीलचेयर दौड शहिदगेट हुदै पुनः भृकुटीमण्डपमा आएर सकिएको थियो । दौडमा झण्डै ५० जना सहभागी थिए ।

