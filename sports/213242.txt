उत्कृष्ट गोलको प्रतिस्पर्धामा रोड्रिग्बेज र भानपर्सीसँगै रोश स्टेफेनी पनि

१६ मंसिर, काठमाडौं । फिफा गोल अफ दि इयरको अन्तिम प्रतिस्पर्धामा आइयरल्याण्डकी स्टेफेनी रोश पनि परेकी छन् ।
फिफाले सोमबार राति पुस्कास आवार्डका अन्तिम तीन प्रतिस्पर्धीको नाम सार्वजनिजक गरेको छ । जसमा रोशसँगै कोलम्बियाका जेम्स रोड्रिग्बेज र नेदरल्याण्डका रोविन भानपर्सी पनि छन् ।
आइरिस महिला क्लब पेओमेन्ट युनाइटेडकी रोशको मनोनयनमा परेको गोल २०१३ अक्टोबरमा हो भने रोड्रिग्बेज र भानपर्सीको गोल ब्राजिल विश्वकपको हो ।
रोशले अवार्ड जितेमा उनी पुस्कास अवार्ड जित्ने पहिलो महिला फुटबलर बन्नेछिन् ।

उनले वेक्सफोर्ड युथ टीमविरुद्ध उत्कृष्ट गोल गरेकी थिइन् । डि बक्सबाहिर आएको बललाई भइमा खस्न नदिइ उनले तेस्रो टचमा गोल गरेकी हुन् ।
भानपर्सीको गोल स्पेनविरुद्धको हो । विश्वकपमा स्पेन नेदरल्याण्डसँग ५–१ को लज्जास्पद हार व्यहोरेको खेलमा भानपर्सीले उत्कृष्ट हेड हानेका थिए । लङ पासमा आएको बलमा उनले स्पाइडर म्यानको शैलीमा हावामा उडेर हेड हानेका थिए ।

गोल्डेन बुट विजेता रोड्रिग्बेज भने उरुग्वेविरुद्धको भली गोलका कारण मनोनयनमा परे । डि बक्स बाहिर आएको बललाई उनले छातिले रोकेर उत्कृष्ट भली हाने, जुन गोलमा परिणत भएको थियो ।

गत वर्षको विजेता जाल्टन इभ्राहिमोभिच भने अन्तिम तीनमा पर्न सकेनन् ।
पुस्कास विजेताको घोषणा बालोन डि’ओरसँगै जनवरी १२ मा घोषणा हुनेछ ।

