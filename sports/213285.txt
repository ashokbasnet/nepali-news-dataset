८ खेलको प्रतिबन्धसँगै साम्रानी एशियाका उत्कृष्ट फुटबलर घोषित

१६ मंसिर, काठमाडौं । खेलाडीका जीवनमा यस्ता अनौठा संयोग बिरलै भेटिन्छन– जहाँ एकसाथ ८ खेलको प्रतिबन्ध र उत्कृष्ट खेलाडीको पुरस्कार एउटै समयमा घोषित होस् ।
साउदी अरेबियाका स्ट्राइकर नसिर अल साम्रानीको जीवनमा यस्तै अनौठो संयोग जुरेको छ ।
एसियाली फुटबल महासंघ (एएफसी)ले साम्रानीलाई एसियाको उत्कृष्ट फुटबरका रुपमा चुन्दै ‘प्लेयर अफ दी इयर’ घोषणा गरेको छ ।
तर, दुखको कुरा उनले सोही दिन एएफसीकै अनुशासन कमिटीद्वारा ८ खेलको प्रतिबन्धसहित कारवाही भोग्नुपर्यो ।
अघिल्लो महिना सम्पन्न एसियन च्याम्पियन्स लिगको फाइनलकै क्रममा खेल सकिएपछि उनले विपक्षी अष्ट्रेलियाली टीमका डिफेन्डर म्याथ्यु स्पिरानोभिकको अनुहारमा थुक्नुका साथै कुटपिट गरेका थिए । उनले टीम हारेपछि साम्रानीले यो हर्कत गरेका हुन् ।
सोही अभियोगमा एएफसीको अनुसासन समितिले उनलाई एशियाली च्याम्पियन लिगमा ८ खेलको प्रतिबन्ध लगाएको हो । यो प्रतिबन्ध एशियाली च्याम्पियन लिगमा मात्र लागू हुने छ ।
उनी साउदी अरेबियाको प्रतिनिधित्व गर्दै आगामी जनवरीमा हुने एशिया कप फुटबलमा सहभागी हुन पाउनेछन् । साराम्नीको हर्कतपछि उनलाई एशियाका स्वरेजका रुपमा चर्चा गर्न थालिएको थियो ।
यसरी आक्रमण गरेका थिए साराम्नीले :

साउदीको अल हिलालबाट व्यवसायीक रुपमा फूटबल खेल्दै आएका उनलाई एएफसीले फिसिपिन्सको मनिलामा आयोजना गरेको ६० औं वार्षिक उत्सव कार्यक्रममा सम्मान गरेको हो ।
३१ वर्षका साम्रानी सदाबहार स्ट्राइकर हुन् । उनी साउदीको पछिल्लो सात घरेलु लिग फुटबलमध्ये पाँच सिजन सर्वाधित गोलकर्ता बनेका थिए ।
कार्यक्रममा अस्ट्रेलियाको वेस्टर्न सिड्नी वान्डर्स एसियाको उत्कृष्ट टोली घोषणा भएको छ । त्यस्तै वन्डर्सकै प्रशिक्षक टोनी पोपोभिक एसियाको उत्कृष्ट प्रशिक्षकका रुपमा सम्मानित भए ।
एएफसीले ‘प्लेयर अफ दि इयर’को अवार्ड उसको अनुशासन भन्दा पनि खेलका आधारमा तय गरिएको भन्दै आफ्नो निर्णयको बचाउ गरेको छ ।

