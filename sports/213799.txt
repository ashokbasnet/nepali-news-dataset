क्रिकेट मैदान खनेर ब्यापार मेलाको तयारी
सलमान खान
१७ मंसिर, भैरहवा । रुपन्देहीको भैरहवास्थित सिद्धार्थ रंगशालाको क्रिकेट मैदानमा सिद्धार्थनगर उद्योग वाणिज्य संघले  व्यापार मेला आयोजना गर्ने भएको छ । खेल मैदानमा मेला लाग्ने भएपछि क्रिकेट खेलाडीहरु करिब चार किलोमिटर टाढा कर्मडाँडा गाउँको चौरमा सर्न बाध्य भएका छन् ।
अहिले सिद्धार्थ रंगशालाको क्रिकेट मैदानमा चारैतिर खाल्डै खाल्डा खनिएका छन् । यसरी खाडल खनिएकाले अब यो मैदानलाई क्रिकेटका लागि योग्य बनाउन ठूलै रकम खर्च गर्नुपर्ने भएको छ । व्यापारका लागि भन्दै मैदानमा कतै पोखरी खनिएको छ भने कतै नाला बनाइएको छ ।
क्रिकेट मैदानमा व्यापार मेला आयोजना हुँदा आफूहरुलाई धेरै समस्या परेको क्रिकेट खेलाडीको गुनासो छ । ठूला व्यापारीहरुको संगठन र उनीहरुको पहुँच माथिसम्म भएको कारण मेलाका लागि क्रिकेट मैदानलाई अनिच्छापूर्वक छोड्नु परेको क्रिकेट संघ रुपन्देहीका जिल्ला अध्यक्ष प्रशान्त मल्लले बताए ।
मेला आयोजना भएकै कारण आफूहरुको दुई महिनाको खेल प्रभावित भएको र त्यसपछि पनि रंगशाला खेल्नै नमिल्ने बिगि्रने मल्लले बताए ।

सिद्धार्थ रंगशालाको क्रिकेट मैदानमा चारैतिर खाल्डै खाल्डा खनिएका छन् । यसरी खाडल खनिएकाले अब यो मैदानलाई क्रिकेटका लागि योग्य बनाउन ठूलै रकम खर्च गर्नुपर्ने भएको छ

क्रिकेट मैदानमा मेला आयोजना गरे बाफत आयोजक समितिले आफूहरुलाई केही आर्थिक सहयोग गर्ने आश्वाशन दिए पनि आश्वाशनमै सीमित रहने गरेको अध्यक्ष मल्लले गुनासो पोखे ।
‘यसअघि पनि उद्योग व्यापार संगठन रुपन्देहीले मेला आयोजना गर्ने क्रममा क्रिकेट संघलाई आर्थिक सहयोग गर्ने आश्वाशन दिएको थियो,’ मल्लले अनलाइनखबरसँग भने, ‘अहिलेसम्म संघलाई एक रुपैयाँ पनि आर्थिक सहयोग प्राप्त भएको छैन ।’
सिद्धार्थ रंगशाला सम्याउन, पिच गर्न र तारवारका लागि रकम विनियोजन भएका बेला मेला आयोजना गर्न नहुने मल्लले बताए ।
यसपटक मेला आयोजनाका लागि क्रिकेट मैदान नदिने निर्णय भए पनि सिद्धार्थनगर उद्योग वाणिज्य संघले आर्थिक सहयोगको आश्वासन दिएको र मेला समापन भएको दश दिनपछि नयाँ मैदान निर्माण कार्य सुरु हुन लागेकाले मेला आयोजना गर्न अनुमति दिइएको क्षेत्रीय क्रिकेट विकास समितिका कोषाध्यक्ष सत्यजीत सरकारले बताए ।
क्रिकेट मैदानमा यो मेला अन्तिमपटक आयोजना गरिएको सिद्धार्थनगर उद्योग वाणिज्य संघका अध्यक्ष विष्णुप्रसाद शर्माले बताए ।

