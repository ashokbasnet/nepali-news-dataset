चेल्सीको ६ अंकको अग्रता कायमै

१८ मंसिर, काठमाडौं । इंग्लिस प्रिमियर लिगमा लिग लिडर चेल्सीले ६ अंकको अग्रता कायमै राखेको छ ।
बुधबार राति भएको खेलमा दोस्रो स्थानको म्यानचेष्टर सिटीले सण्डरल्याण्डलाई ४–१ गोल अन्तरले पराजित गर्दा चेल्सीले टोटनह्याममाथि ३–० को जित दर्ता गरेको छ ।
घरेलु मैदान स्टामफोर्ड ब्रिजमा भएको खेलमा चेल्सीले १९ औं मिनेटमा हजार्डको गोलबाट अग्रता लियो । उनले डिडियर ड्रोग्बासँगको वान टु वान पास खेल्दै गोल गरेका हुन् ।
त्यसअघि सातौं मिनेटमा नै टोटनह्याका ह्यारी कानेको प्रहार बारमा लगेर फर्किएको थियो ।

खेलको २२ औं मिनेटमा डिडियर ड्रोग्बाले गोल गर्दै चेल्सीको अग्रता दोब्बर पारे ।
खेलको ७३ औं मिनेटमा रेमीले गोल गरेपछि चेल्सीको जित पक्का भयो । ह्योगो लोरिसको गल्तीको फाइदा उठाउँदै रेमीले गोल गरे ।
जितपछि चेल्सी १४ खेलबाट ३६ अंकका साथ शीर्ष स्थानमा छ भने दोस्रो स्थानमा रहेको सिटीको ३० अंक छ ।

