एग्युरोको उत्कृष्ट गोलसँगै सिटी विजयी

१८ मंसिर, काठमाडौं । सर्जिओ एग्युरोको उत्कृष्ट प्रदर्शनसँँगै म्यानचेष्टर सिटीले इंग्लिस प्रिमियर लिगमा सण्डरल्याण्डलाई पराजित गरेको छ ।
बुधबार राति भएको खेलमा सण्डरल्याण्डलाई ४–१ गोल अन्तरले पराजित गर्दै सिटीले लिग लिडर चेल्सीमाथि दबाव कायमै राखेको हो ।
घरेलु मैदानमा भएको खेलमा सण्डरल्याण्डले १९ औं मिनेटमा अग्रता लिएको थियो । तर, दुई मिनेटभन्दा जोगाउन सकेन ।
२१ औं मिनेटमा सर्जिओ एग्युरोले बराबरी गोल फर्काए । जोभेटिकको पासमा उनले सण्डरल्याण्डरका डिफेण्डरहरुको बीचबाट उत्कृष्ट गोल गरे ।

३९ औं मिनेटमा जोभेटिकले सिटीलाई अग्रता दिलाए । डि बक्स भित्र रहेका एग्युरोले मिलाइदिएको पासमा उनले सहज गोल गरे ।
सिटीले दोस्रो हाफमा दुई गोल थप्यो । ५५ औं मिनेटमा जाबालेटाले गोल गरे । उनले समिर नासरीसँग वान टु वान पास खेल्दै गोल गरे ।
खेलको ७१ औं मिनेटमा एग्युरोले व्यक्तिगत दोस्रो गोल गर्दै सिटीलाई ४–१ को जित दिलाए । मिलनरको पासमा उनले वनटच गोल गरे ।

