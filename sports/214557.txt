डिभिजन टुका लागि सम्भावित नेपाली क्रिकेट टोलीको घोषणा

१९ मंसिर, काठमाडौं । नेपाल क्रिकेट संघ क्यानले जनवरीमा नामिबियनमा हुने वर्ल्ड क्रिकेट लिग डिभिजन टुका लागि सम्भावित नेपाली टोलीको घोषणा गरेको छ ।
लेगामेन्टको सर्जरीपछि पुनरागमनको प्रयासमा रहेको पृथु बास्कोटा प्रारम्भीक टोलीमा पर्न सकेनन् । मिडियम पेश वलर जितेन्द्र मुखिया पनि टोलीमा परेका छैनन् ।
क्यानले १८ खेलाडीलाई बन्द प्रशिक्षणमा बोलाएको छ । बन्द प्रशिक्षण डिसेम्बर १५ बाट सुरु हुनेछ । नेपाली टीममा पारस खड्का, ज्ञानेन्द्र मल्ल, सुवास खकुरेल, नरेश बुढायर, सागर पुन, शक्ति गौचन, मेहबुब आलम, विनोद भण्डारी र शदर भेसवाकर छन् ।
यस्तै सोमपाल कामी, वसन्त रेग्मी, अमृत भट्टराई, राहुल विक, भुवन कार्की, आरिफ शेख र करण केसी छन् ।
श्रीलंका भ्रमणमा पेस बलर करणले तीनदिवसीय क्रिकेटमा राम्रै प्रदर्शन गरेका थिए तर, कोलम्बोमा हङकङसँग भएको टी-२० क्रिकेटमा उनले खेल्ने मौका पाएनन् ।
स्पीन बलर राहुल बंगलादेशमा भएको टी-२० विश्वकपपछि नेपाली टीममा पर्न सकेका छैनन् । यद्यपि उनले बंगलादेश विश्वकपमा पनि बेन्चमा बसेर नै विताएका थिए ।
डिभिजन थ्रीमा राम्रो प्रदर्शन गरेका भुवन कार्कीले पनि हङकङसँग भएको टी-२० क्रिकेटमा मौका पाएनन् । बन्द प्रशिक्षणपछि १४ सदस्यीय नेपाली टोलीको घोषणा हुनेछ । टीम तयारीका लागि जनवरी ३ मा दक्षिण अफ्रिका जानेछ ।

