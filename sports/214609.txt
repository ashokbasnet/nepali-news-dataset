डर्टमुन्ड रेलिगेशन जोनबाट माथि, क्लोपलाई राहत

२० मंसिर, काठमाडौं । होफेनहाइमलाई पराजित गर्दै बोरुसिया डर्टमुन्ड जर्मन लिग बुन्डेसलिगाको रेलिगेशन जोनबाट माथि उक्लिएको छ ।
११ खेलमा दोस्रो जित हात पारेपछि प्रशिक्षक योर्गेन क्लोपले पनि राहत महसुस गरेका छन् । जुन उनको गोल सेलिब्रेसनबाट प्रष्ट देखिन्थ्यो ।
शुक्रबार राति भएको खेलमा डर्टमुन्डले होफेनहाइमलाई १–० गोल अन्तरले पराजित गरेको हो । उसको जितमा गान्डोगनको हेड गोल नै निर्णायक बन्यो ।
फ्राङकफर्टसँग हार व्यहारेपछि प्रशिक्षक क्लोपले टीमका पाँच खेलाडी परिर्वतन गरेका थिए, जसमा गान्डोगन पनि एक हुन् ।
घरेलु मैदानमा भएको खेलमा बोरुसिया डर्टमुन्डले १७ औं मिनेटमा अग्रता लियो । गान्डोगनले ओबामियाङको क्रसमा हेड गोल गरे ।
गान्डोगनले गोल गरेपछि डर्टमुन्डका प्रशिक्षक क्लोपले उफ्रिएर खुसी मनाए ।

पाहुना टोलीले खेलमा फर्कने प्रयास नगरेको होइन, तर, डर्टमुन्ड गोलरक्षक बाधक बने । ३७ औं मिनेटमा स्वनले गोल गर्ने सुन्दर मौका गुमाए ।
दोस्रो हाफमा पनि दुबै टोलीले गोल गर्ने केही राम्रा मौका खेल फालेका थिए । खेल सकिएको सिटीले झण्डै ८० हजार घरेलु दर्शकलाई ठूलो खुसी दियो ।
जितपछि बोरुसिया डर्टमुन्ड १४ खेलबाट १४ अंकका साथ अंक तालिकाको १४ औं स्थानमा छ । तर, रेलिगेशन खतरा टरेको छैन ।
क्लोपको नेतृत्वमा सन् २०११ र ०१२ को सिजन जर्मन लिगको उपाधि जितेको बोरुसिया डर्टमुन्डले यो सिजन निकै खराव प्रदर्शन गरिएको छ । १४ मध्ये ८ खेल गुमाएको छ भने २ खेल मात्र जितेको छ ।
तर, च्याम्पियन्स लिगमा भने समूह चरणको पाँच मध्ये चार खेल जितेको छ र नकआउट चरणमा स्थान बनाइसकेको छ ।

