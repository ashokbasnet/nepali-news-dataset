प्रिमियर लिगमा चेल्सीको पहिलो हार

२० मंसिर, काठमाडौं । इंग्लिस प्रिमियर लिग लिडर चेल्सीले सिजनको पहिलो हार व्यहोरेको छ ।
शनिबार राति भएको खेलमा चेल्सी न्यूक्यासलसँग २-१ गोल अन्तरले पराजित भएको हो । यसअघि १४ खेलमा चेल्सीले हार व्यहोर्नु परेको थिएन । 
निर्कै प्रतिस्पर्धात्मक खेलको पहिलो हाफ गोलरहित बराबरीमा सकियो । दुबै टोलीले केही राम्रा अबसरहरु सृजना गरे पनि गोल गर्न सकेनन् ।
तर, दोस्रो हाफको ५७ औं मिनेटमा सिसेले गोल गर्दै घरेलु टोली न्यूक्यासललाई अग्रता दिलाए । उनले बैकल्पिक खेलाडीका रुपमा मैदान प्रवेश गरेको चार मिनेटमा नै क्लोज रेन्जबाट गोल गरेका हुन् ।
७८ औं मिनेटमा हेजार्डको प्रहार बारमा लागेर फर्किँदा चेल्सी अनलक्की देखियो । लगतै चेल्सीले दोस्रो गोल खान पुग्यो । काउन्टर आक्रमणमा सिसेले नै व्यक्तिगत दोस्रो गोल गर्दै न्यूक्यासललाई २-० को अग्रता दिलाए ।
खेलको ८१ औं मिनेटमा स्टेभन टेलर दोहोरो पहेँलो कार्ड पाएर मैदानबाट बाहिरिएपछि न्यूक्यासल १० खेलाडीमा सिमित भयो ।
विपक्षी टीम १० खेलाडीमा सिमित भएको फाइदा उठाउँदै चेल्सीले ८३ औं मिनेटमा गोल गर्‍यो ।सेफ फेबि्रगासको फि्रकिकमा ड्रोग्बाले हेड गोल गर्दै चेल्सीलाई खेलमा फर्काउने संकेत गरे ।
तर, बाँकी समयमा चेल्सीको गोल गर्ने राम्रो प्रयासहरुमा न्यूक्यासलका गोलरक्षक बाधक बने । ८९ औं मिनेटमा ड्रोग्बाको पासमा डिएगो कोस्टाको वन टच प्रहार न्यूक्यासलका गोलरक्षकले उत्कृष्ट बचाउ गरे ।
हारपछि पनि चेल्सी १५ खेलबाट ३६ अंकका साथ शीर्ष स्थानमा कायमै छ । तर, डिफेण्डिङ च्याम्पियन म्यानचेष्टर सिटीले एक खेल कम खेलेको छ ।
मध्यरातमा हुने खेलमा इभर्टनलाई हराउन सके उसले चेल्सीसँगको दुरी ३ मा झार्नेछ । दोस्रो स्थानमा रहेको सिटीको ३० अंक छ ।

