रोनाल्डोले बनाए ला लिगामा ह्याट्रिकको कीर्तिमान

२१ मंसिर, काठमाडौं । रियल मड्रिडका फवार्ड क्रिष्टियानो रोनाल्डोले स्पेनिस ला लिगामा सर्वाधिक ह्याट्रिकको कीर्तिमान बनाएका छन् ।
शनिबार राति रियल मड्रिडले सेल्टाभिगोलाई ३–० ले पराजित गर्दै १८ औं जित हात पार्दै रोनाल्डोले ला लिगामा २३ औं ह्याट्रिक गरे ।
घरेलु मैदान बर्नाबाउमा भएको खेलमा रोनाल्डोले ३६ औं मिनेटमा पेनाल्टीमार्फत पहिलो गोल गरेका थिए । ६५ औं मिनेटमा दोस्रो गोल गरेका उनले ८१ औं मिनेटमा कीर्तिमानी ह्याट्रिक पुरा गरे ।
उनले मड्रिड लेजेन्ड अल्फ्रेडो डि स्टेफानो र एथ्लेटिको विल्वाओका लेजेन्ड टेल्मो जारालाई पछि पारे । स्टेफानो र जाराले समान २२ ह्याट्रिक गरेका थिए ।
बार्सिलोनाका फवार्ड लिओनल मेस्सीले भने ला लिगामा २० ह्याट्रिक गरेका छन् ।

कीर्तिमानी ह्याट्रिकसँगै रोनाल्डोले ला लिगामा २०० गोल पनि पूरा गरेका छन् । सन् २००९ मा म्यानचेष्टर युनाइटेडबाट रियल मड्रिड गएका उनले १७८ खेल खेलेका छन् ।
यद्यपि ला लिगामा सर्वाधिक गोलकर्ताको कीर्तिमान भने मेस्सीको नाममा छ । उनले २५३ गोल गरेका छन् ।

