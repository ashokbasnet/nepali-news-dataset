इर्भटनविरुद्ध सिटीको महंगो जित, रुँदै मैदान छाडे एग्युरोले

२१ मंसिर, काठमाडौं । इभर्टनलाई हराउँदै म्यानचेष्टर सिटीले इंग्लिस प्रिमियर लिग लिडर चेल्सीसँगको अंक दुरी तीनमा झारेको छ ।
तर, उसका लागि यो जित निकै महंगो सावित भएको छ ।  स्टार स्ट्राइकर सर्जिओ एग्युरो घाइते भएका छन् ।
सिटीले शनिबार राति भएको खेलमा इभर्टनलाई १–० गोल अन्तरले पराजित गरेको छ । उसका लागि याया टोरेले २४ औं मिनेटमा गरेको पेनाल्टी गोल जितका लागि पर्याप्त बन्यो ।
जितपछि दोस्रो स्थानमा रहेको सिटीको १५ खेलबाट ३३ अंक भएको छ ।  लिग लिडर चेल्सीको ३६ अंक छ । चेल्सी शनिबार राति नै न्यूक्यासलसँग २–१ सँग पराजित भएपछि सिटीले त्यसको फाइदा उठाएको छ ।
रुँदै मैदान छाडे एग्युरोले
खेलको सातौं मिनेटमा नै एग्युरो घाइते भए । इत्तेहाद स्टेडियममा खेल सुरु भएको ७५ सेकेण्डमा नै मुहम्मद बेसिसले फल गरेपछि उनी घाइते भए ।

कोलमेनबाट अर्को च्यालेन्ज भएपछि घुँडामा लागेको चोटका कारण उनी मैदान छा्ड्न बाँध्य भए । उनले आँसु झादै मैदान छाडेका थिए ।
अब उनले च्याम्पियन्स लिगको समूह चरणमा रोमाविरुद्धको खेल गुमाउने सम्भावना छ । यो सिजन निकै राम्रो लयमा रहेका एग्युरोले प्रिमियर लिगमा १४ गोल गरिसकेका छन् ।

