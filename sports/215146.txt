एसपीए कप क्रिकेट माघ १६ बाट, विजेताले ५ लाख पाउने
२१ मंसिर, काठमाडौं । सर्वाधिक पुरस्कार राशीको एसपीए कप क्रिकेट प्रतियोगिता आगामी माघ १६ गतेबाट धनगढीमा हुने भएको छ ।
आयोजक सुदूरपश्चिमाञ्चल एकेडेमीले आइतबार राजधानीमा पत्रकार सम्मेलन २४ गतेसम्म चल्ने प्रतियोगितामा १६ टीमको सहभागिता रहने बताएको छ । अहिलेसम्म १३ टीम पक्का भइसकेको छ भने बाँकी तीन टीम छिट्टै टुङ्गो लाग्नेछ ।
प्रत्येक टीमले प्लेइङ ११ मा दुई जना विदेशी खेलाडी राख्न पाउनेछन् ।
२० ओभरको खेल हुनेछ । धनगढीको सेती अञ्चल प्रहरी कार्यालयको मैदानमा हुने प्रतियोगिताको विजेताले ५ लाख रुपैयाँ पाउनेछ भने उपविजेताले २ लाख पाउनेछ ।
म्यान अफ दि सिरिजलाई ५० हजार तथा उत्कृष्ट व्याट्सम्यानलाई २५ हजार दिइनेछ । उत्कृष्ट बलर, फिल्डर र विदेशी खेलाडीलाई समान २५/२५ हजार दिइनेछ । म्यान अफ दि म्याचले ५ हजार पाउनेछ ।

