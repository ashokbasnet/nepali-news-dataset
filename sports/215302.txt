मेस्सीको ह्याट्रिकसँगै बार्सिलोना विजयी

२२ मंसिर, काठमाडौं । लिओनल मेस्सीको ह्याट्रिकको मदतमा बार्सिलोनाले स्पेनिस ला लिगामा स्पानियोललाई पराजित गरेको छ ।
आइतबार राति भएको खेलमा बार्सिलोनाले स्पानियोललाई ५–१ गोल अन्तरले पराजित गरेको हो । जितपछि बार्सिलोना १४ खेलबाट ३४ अंकका साथ दोस्रो स्थानमा उक्लिएको छ । लिग लिडर रियल मड्रिडको ३६ अंक छ ।
बार्सिलोनाको घरेलु मैदान नाउ क्याम्पमा भएको खेलमा स्पानियोलले १३ औं मिनेटमा अग्रता लिएको थियो । उसका लागि सर्जिओ गासीले गोल गरे ।
तर, पहिलो हाफको अन्तिममा मेस्सीले गोल गर्दै खेललाई १–१ को बराबरीमा पु¥याए । दोस्रो हाफमा भने बार्सिलोना चार गोल गर्न सफल भयो ।
५० औं मिनेटमा लुइस स्वरेजको पासमा मेस्सीले दोस्रो गोल गरे । त्यसको तीन मिनेटपछि नै पिकेले गोल गरे भने ७७ औं मिनेटमा पेड्रोले गोल गरे ।

खेलको ८१ औं मिनेटमा पेड्रोसँगको वान टु वान पासमा गोल गर्दै मेस्सीले ह्याटिक पुरा गरे ।
ला लिगामा मेस्सीको यो २५६ गोल पुगेको छ । शनिबार रोनाल्डोले ला लिगामा सर्वाधिक ह्याट्रिकको कीर्तिमान बनाएका थिए । तर, मेस्सी अब २ ह्याट्रिकले मात्र पछि छन् ।
यो सिजनको सर्वाधिक गोलमा मेस्सीभन्दा रोनाल्डो अगाडि छन् । उनले कुल प्रतियोगितामा २९ गोल गरेका छन् । जसमा ला लिगाको २३ गोल समेत छ ।
मेस्सीको भने २० गोल पुगेको छ । जसमा ला लिगाको १३ गोल समेत समावेश छ ।

