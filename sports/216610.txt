बाउन्सरको सामनापछि कोहलीको शतक

२५ मंसिर, काठमाडौं । एडिलेडमा भइरहेको अष्ट्रेलियाविरुद्धको पहिलो टेष्ट म्याचमा भारतीय कप्तान विराट कोहलीले शतक बनाएका छन् ।
कोहलीको शतकको मदतमा पहिलो पारीमा भारतले गतिलो जवाफ दिएको छ । तेस्रो दिनको खेल सकिँदासम्म भारतले ५ विकेट गुमाएर ३६९ रन बनाएको छ ।
चौथो नम्बरमा व्याटिङका लागि आएलगतै कोहलीले मिचेल जोनशनको खतरनाक बाउन्सरको सामना गरेका थिए ।
मुरली विजय आउट भएपछि उनी व्याटिङका लागि आएका थिए ।
जोनशनले पहिलो बलमै बाउन्सल फाले । क्रिजमा रहेका कोहलीले टाउको निहुराएपछि बलले उनको हेलमेटमा लागेको थियो । 
बलले कोहलीको हेलमेटमा लागेपछि जोनशन र अष्ट्रेलियाका फिल्डरहरु कोहली भएको ठाउँमा पुगेका थिए । तर, उनले हेलमेट खोलेर आफू ठिक भएको संकेत गरे ।
कोहली जोनशनकै बलमा ११५ रनमा आउट भए, १८४ बलको सामना गरेका उनले १२ चौका हानेका थिए । उनको यो सातौं टेष्ट शतक हो ।
अष्ट्रेलियाले पहिलो पारीमा डेभिड वार्नर, माइकल क्लार्क र स्मिथको शतकको मदतमा सात विकेटको क्षतिमा ५१७ रन बनाएको थियो ।

