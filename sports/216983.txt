दोस्रो पारीमा पनि वार्नरको शतक

२६ मंसिर, काठमाडौं । अष्ट्रेलियाका डेभिड वार्नरले भारतविरुद्धको पहिलो टेष्टको दोस्रो पारीमा पनि शतक बनाएका छन् ।
वार्नरको शतकको मदतमा अष्ट्रेलियाले चौथो दिनको खेल सकिँदासम्म ५ विकेटको क्षतिमा २९० रन बनाएको छ र समग्रमा ३६३ रनको अग्रता लिएको छ ।
ओपनर वार्नर १०२ रनमा आउट भए । १६६ बलको सामना गरेका उनले ११ चौका र एक छक्का हानेका थिए । पहिलो पारीमा उनले १४५ रन बनाएका थिए । सन् २०१४ मा उनको यो छैटौं शतक हो ।
यससँगै वार्नर एकै क्यालेन्डर इयरमा सर्वाधिक शतक बनाउने दोस्रो अस्ट्रेलियन व्याट्सम्यान बनेका छन् । एकै क्यालेन्डर इयरमा सर्बाधिक शतक बनाउने अस्ट्रेलियन भने रिक्की पोटिङ हुन् । उनले ७ शतक प्रहार गरेका थिए ।
अष्ट्रेलियनका स्टीभ स्मिथ ५२ तथा ब्राड हेडिन १४ रनमा अविजित छन् । भारतका कर्ण शर्माले दोस्रो पारीमा दुई विकेट लिएका छन् । पहिलो पारीमा पनि उनले दुई विकेट नै लिएका थिए । 
यसअघि विराट कोहलीको शतकको मदतमा ५ विकेटको क्षतिमा बनाएको ३६९ रनबाट चौथो दिनको खेल थालेको भारतले कुल ४४४ रन बनाउँदा बाँकी पाँच विकेट पनि गुमाएको थियो ।
अष्ट्रेलियाका नाथन लायनले चौथो दिनको तीनसहित पाँच विकेट लिएका छन् ।
अष्ट्रेलियाले  पहिलो पारीमा वार्नरसहित तीन व्याट्सम्यानको शतकको मदतमा ७ विकेट गुमाएर ५१७ रन बनाएको थियो ।

