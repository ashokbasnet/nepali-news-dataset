लायन चम्किएपछि भारतविरुद्धको पहिलो टेष्टमा अष्ट्रेलिया विजयी

२७ मंसिर, काठमाडौं । भारतविरुद्धको पहिलो टेष्ट म्याचमा अष्ट्रेलिया ४८ रनले विजयी भएको छ । यससँगै उसले चार टेष्ट म्याचको श्रृखलामा १-० को अग्रता लिएको छ ।
घरेलु टोलीबाट ३६४ रनको विजयी लक्ष्य पाएको पाहुना टोली भारत ३१५ रनमा अलआउट भयो । खराव सुरुवात गरेको भारतका लागि कार्यवाहक कप्तान विराट कोहलीले शतक प्रहार गर्दै टीमलाई जितको आश देखाएका थिए ।
तेस्रो विकेटका लागि मुलरी विजयसँग १८५ रनको साझेदारी गरेका कोहलीले व्यक्तिगत १४१ रन बनाए । तर, टी ब्रेकपछि अष्ट्रेलियाले उत्कृष्ट पुनरागमन गर्‍यो ।
तेस्रो विकेटका रुपमा विजय ९९ रनमा आउट हुँदा भारतको स्कोर २४२ रन थियो । कोहली र विजयको साझेदारी टुटेपछि थप ७३ रन जोड्दा भारतले बाँकी ७ विकेट गुमाउँदै अष्ट्रेलियालाई खेलको नजिता सुम्पियो ।
अष्ट्रेलियाका नाथन लायनले टी ब्रेकपछि मात्र ६ विकेट लिए भने दोस्रो पारीमा कुल ७ विकेट लिए । पहिलो पारीमा लिएको ५ सहित कुल १२ विकेट लिएका नाथन म्यान अफ दि म्याच घोषित भए ।
यसअघि चौथो दिनको खेल सकिँदा ५ विकेटको क्षतिमा बनाएको २९० रन अष्ट्रेलियाले पाँचौ दिन थप नखेली पारी समाप्तीको घोषणा गर्दै ३६४ रनको लक्ष्य प्रस्तुत दिएको थियो ।
अष्ट्रेलियाले पहिलो पारीमा डेभिड वार्नर, माइकल क्लार्क र स्मीथको शतकको मदतमा ५१७ रन बनाएको थियो ।  भारतले कोहलीको शतकको मदतमा सबै विकेट गुमाएर ४४४ रन मात्र बनाउन सक्यो ।

