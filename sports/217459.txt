हलविरुद्ध चेल्सीको जित

२८ मंसिर, काठमाडौं । हल सिटीलाई पराजित गर्दै इंग्लिस प्रिमियर लिगमा लिग लिडर चेल्सी जितको बाटोमा फर्किएको छ ।
शनिबार राति भएको खेलमा चेल्सीले १० खेलाडीमा सिमित हल सिटीलाई २–० गोल अन्तरले पराजित गरेको छ ।

घरेलु मैदान स्टामफोर्ड ब्रिजमा भएको खेलमा चेल्सीले नवौं मिनेटमा इडेन हजार्डको गोलबाट अग्रता लिएको थियो । तर, जित सुनिश्चित गर्न भने टोम हुड्लेस्टोनको ६० औं मिनेटको रातो कार्ड नै कुर्नु परेको थियो । फिलिप लुइसलाई फल गरेपछि उनले रातो कार्ड पाएका थिए ।
हल सिटी १० खेलाडीमा सिमित भएको आठ मिनेटमा नै डिएगो कोष्टाले गोल गरे ।
डाइभिङका कारण चेल्सीका विलियन र कोष्टले पहेँलो कार्ड पाए भने ग्यारी काहिल रातो कार्डबाट बचे । काहिलले पहिलो हापमै पहेँलो कार्ड पाएका थिए ।
खेलको ७० औं मिनेटमा डाइभिङका लागि काहिललाई दोस्रो पहेँलो कार्ड दिन माग गर्दै हल सिटीका खेलाडीहरु रेफ्रीलाई घेर्न पुगेको थिए ।
खेलपछि हलका प्रशिक्षकले आफ्नो काम नगरेको भन्दै रेफ्रीको आलोचना गरेका छन् । पहिलो हाफमै सोने अलुकालाईं फल गर्दा नै काहिलले रातो कार्ड पाउनु पर्ने उनले बताए ।
जितपछि चेल्सी १६ खेलबाट ३९ अंकका साथ शीर्ष स्थानमा छ ।

