बार्सिलोना र म्यानचेष्टर सिटी अन्तिम १६ मै भिड्ने

२९ मंसिर, काठमाडौं । च्याम्पियन्स लिगको अन्तिम १६ मा बार्सिलोनाले म्यानचेष्टर सिटी प्रतिद्वन्द्वी पाएको छ ।  यसलाई दुई अर्जेन्टिनी स्टार लिओनल मेस्सी र सर्जिओ एग्युरोको भिडन्तका रुपमा समेत लिन सकिन्छ ।
गत सिजन पनि बार्सिलोना र सिटी नकआउट चरणको पहिलो खेलमा नै भिडेका थिए, जुन खेलमा बार्सिलोना समग्रमा ४-१ ले जितेको थियो । यो सिजन बार्सिलोना समूह चरणका ६ मध्ये ५ खेल जितेको थियो भने पेरिस सेन्ट जर्मेनसँगको एक खेल गुमाएको थियो ।
सिटीले भने नकआउट चरणमा स्थान बनाउन निकै संघर्ष गर्नु परेको थियो । समूह चरणको अन्तिम खेलमा रोमालाई हराउँदै अघिल्लो चरण पुगेको सिटीले मात्र दुई खेल जितेको थियो । दुई खेल बराबरी खेलेको सिटी दुई खेलमा पराजित भएको थियो ।

फ्रान्सेली च्याम्पियन पेरिस सेन्ट जर्मेनले अर्को इंग्लिस क्लब चेल्सीको सामना गर्नेछ । गत सिजनको क्वाटरफाइनलमा भएको भेटमा चेल्सी विजयी भएको थियो । सन् २०१२ को विजेता चेल्सी यो सिजन लयमा देखिएको छ र प्रिमियर लिगको शीर्ष स्थानमा छ ।
समूह चरणका छ मध्ये चार खेल जितेको उसले दुई खेल बराबरीमा सकाएको थियो । पीएसजीले चार जित, एक हार र एक बराबरी खेलेको थियो ।
डिफेण्डिङ च्याम्पियन रियल मड्रिडले तुलनात्मक रुपमा कमजोर प्रतिद्वन्द्वी शाल्के पाएको छ ।
गत सिजन पनि अन्तिम १४ मा रियलले शाल्केलाई नै प्रतिद्वन्द्वी पाएको थियो, जुन खेल उसले समग्रमा ९-२ ले जितेको थियो । क्रिष्टियानो रोनाल्डोको टोली रियल मड्रिडडले समूह चरणमा भएको सबै खेल जितेको छ ।
सन् २०१३ को विजेता बार्यन म्युनिखले शाख्तर डोनेस्कसँग खेल्नेछ । इंग्लिस क्लब आर्सनलले मोनाकोसँग खेल्नेछ । आर्सनल गत सिजन अन्तिम १६ मा बार्यन म्युनिखसँग पराजित भएको थियो ।
स्पेनिस च्याम्पियन एथ्लेटिको मडि्रडले बार्यन लिभरकुसन, बोरुसिया डर्टमुण्डले युभेन्टस र एफसी बाजलले पोर्टो प्रतिद्वन्द्वी पाएको छ ।

