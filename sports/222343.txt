सगरमाथा अन्तर्राष्ट्रिय करातेमा नेपाल च्याम्पियन
११ पुस, काठमाडौं । नेपालले प्रथम सगरमाथा खुला अन्तर्राष्ट्रिय कराते प्रतियोगिताको उपाधि शुक्रबार जितेको छ । टिम च्याम्पियन नेपालले २५ स्वर्ण, २५ रजत र ४३ कांस्य जितेको छ ।
नेपालबाट लैनचौर डोजो टिमले सर्वाधिक ८ स्वर्ण प्राप्त गर्‍यो । पाहुना टोली बंगलादेश दोश्रो र भारत तेश्रो भए । बंगलादेशले १ स्वर्ण, १ रजत र ४ कांस्य जित्यो । भारतले १ स्वर्ण, १ रजत र ३ कांस्य हात पार्‍यो ।
प्रतियोगिताको पुरुषमा नेपालका कृतिश पोखरेल र महिलामा बंगलादेशकी पि्रया अख्तर उत्कृष्ट खेलाडी चुनिए । पि्रयाले बंगलादेशलाई स्वर्णविहीन हुनबाट जोगाइन् ।
नक्सालस्थित स्टार भेन्यु पार्टी प्यालेसमा भएको प्रतियोगिताको पुरुष ३५ केजीमा सागर कार्की, ४० केजीमा पेम्बा छिरिङ शेर्पा, ५० केजीमा सोनाम लामा, ४५ केजीमा अनिश लामा, ५५ केजीमा सुजन श्रेष्ठ र ६० केजीमा राजिव त्रिपाठीले नेपालका लागि स्वर्ण जिते ।
महिलाको २७ केजीमा पुष्पकला लामा, ३० केजीमा मनीषा दोङ, ३५ केजीमा मन्दिरा थापा, ४५ केजीमा मोनिका योञ्जन, ६१ केजीमा मिङमार तामाङ तथा ६८ केजीमा सिर्जना सापकोटाले नेपाललाई स्वर्ण दिलाए । भारतबाट एक्ली स्वर्ण विजेता वैशाली प्रधानले ९-१० वर्ष उमेरसमूहमा पहिलो स्थान हात पारिन् ।
प्रतियोगितामा २७ स्वर्ण, २७ रजत र ५० कांस्य गरी १ सय ४ पदकका लागि भिडन्त भएको थियो ।
दुईदिने प्रतियोगितामा नेपाल, बंगलादेश र भारतका ४ सय ९७ खेलाडीले प्रतिस्पर्धा गरेको आयोजक नेपाल सितोरियो कराते डो संघ, शाखा डोजो नक्सालका प्रमुख एवं प्रतियोगिता संयोजक ईश्वर थापा (गजेन्द्र) ले जनाएका छन् ।

