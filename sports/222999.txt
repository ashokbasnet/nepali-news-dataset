सिटीले चेल्सीसँग अंक दुरी छोट्याउने मौका गुमायो

१४ पुस, काठमाडौं । म्यानचेष्टर सिटीले इंग्लिस प्रिमियर लिग लिडर चेल्सीसँग अंक दुरी छोट्याउने मौका गुमाएको छ ।
आइतबार राति भएको खेलमा चेल्सीले साउथ ह्याम्पटनसँग १–१ को बराबरी खेल्यो । तर, सिटीले बार्नलीविरुद्ध २–० को अग्रता पनि जोगाउन सकेन र चेल्सीसँगको अंक दुरी १ मा झार्ने मौका गुमायो ।
चेल्सी १९ खेलबाट ४६ अंकका साथ शीर्ष स्थानमा छ भने दोस्रो स्थानमा रहेको सिटीको ४३ अंक छ । टोटनह्यामसँग गोलरहित बराबरी खेलेको म्यानचेष्टर युनाइटेड ३६ अंकका साथ तेस्रो स्थानमा छ ।
सिटीले ३३ मिनेटमा दुई गोलको अग्रता लिइसकेको थियो । उसका लागि २३ औं मिनेटमा डेभिड सिल्भा र ३३ औं मिनेटमा फर्नान्डिन्होले गोल गरे ।
तर, रेलिजेशन जोनमा रहेको बार्नलीले दोस्रो हाफमा उत्कृष्ट पुनरागमन ग¥यो । ४७ औं मिनेटमा जर्ज बोइड र ८१ औं मिनेटमा एश्ले वार्नसले गोल गर्दै सिटीलाई २–२ को बराबरीमा रोके ।
यसअघि चेल्सीले साउथह्याम्पटनसँग १–१ को बराबरी खेलेको थियो ।
घरेलु टोलीले १७ औं मिनेटमा मानेकोको गोलबाट अग्रता लिएपनि जोगाउन सकेन । पहिलो हाफको अन्तिममा हजार्डले चेल्सीका लागि बराबरी गोल फर्काए ।
खेलको ५५ औं मिनेटमा सेस फेब्रिगासलाई फल गरेपछि चेल्सीका खेलाडीहरुले पेनाल्टीको अपील गरे । तर, रेफीले डाइभ हानेको भन्दै फेब्रिगासलाई नै पहेँलो कार्ड दिए ।
खेलपछि चेल्सीका प्रशिक्षक जोसे माउरिन्होले यो रेफ्रीको ठूलो गल्ती भएको बताएका छन् ।
आइतबार राति भएको अर्को खेलमा आर्सनलले वेष्टह्यमलाई २–१ गोल अन्तरले पराजित गरेको छ ।

