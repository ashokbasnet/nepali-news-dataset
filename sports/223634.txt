मेलबर्न टेष्ट ड्र, सिरिज अष्ट्रेलियाको पक्षमा

१५ पुस, काठमाडौं । अष्ट्रेलिया र भारतको मेलबर्न टेष्ट ड्र भएको छ । ३८४ रनको विजयी लक्ष्य पाएको भारतले मुस्किलले हार टार्‍यो ।
तर, पहिलो र दोस्रो टेष्ट जितेको अष्ट्रेलियाले चार म्याचको सिरिज आफ्नो पक्षमा पारेको छ ।
७ विकेटको क्षतिमा बनाएको २६१ रनबाट पाँचौं तथा अन्तिम दिनको खेल थालेको घरेलु टोलीले थप २ विकेट गुमाएर कुल ३१८ रन बनाउँदा दोस्रो पारी समाप्तीको घोषणा गर्‍यो र भारतले ३८४ रनको लक्ष्य पायो ।
उसका शन मार्श मात्र १ रनले शतक बनाउन चुके । उनी ९९ रनमा रनआउट भए ।
जवाफमा पाहुना टोली भारतले ६ विकेटको क्षतिमा १७६ रन बनाएपछि खेल बराबरीमा सकियो ।
भारतको सुरुवात भने निकै खराब थियो । १९ रन बनाउँदा सुरुवाति ३ विकेट गुमाएको भारतको पारी विराट कोहली र अजिन्क्या रहाणले सम्हाल्ने प्रयास गरे ।
चौथो विकेटका लागि अजिन्क्या रहाणेसँग ८५ रनको साझेदारी गरेका कोहली ५४ रनमा आउट भए । रहाणेलाई ४८ रनमा जोश हृयाजलउडले आउ गरे ।
दोस्रो पारीमा अष्ट्रेलियाका हृयारिस र मिचेल जोनसनले २-२ विकेट लिए ।
पहिलो पारीमा अष्ट्रेलियाले ५३० रन बनाएको थियो भने भारत ४६५ मा अलआउट भएको थियो ।

