कञ्चनजंघालाई हराउँदै फिदिम अन्तिम चारमा
१७ पुस, झापा । पाँचथरको फिदिममा जारी छैटौं वाईवाई फाल्गुनन्द गोल्डकप फुटबलमा आयोजक फिदिम स्पोर्टिङ क्लब अन्तिम चारमा प्रवेश गरेको छ । कञ्चनजंघा फुटबल क्लब दार्जिलिङ भारतलाई १-० ले हराउँदै फिदिम अघिल्लो चरणमा प्रवेश गरेको हो ।
फिदिमकालागि हेमन्त थापा मगरले १३ औं मिनेटमा गरेको एकमात्र गोल नै निर्णायक बन्यो । हेमन्त म्यान अफ दी म्याच घोषित भए ।
ए डिभिजन खेलेका अनुभवी खेलाडीका साथ नाइजेरीया र आभरीकोष्टका ३ खेलाडी भित्राएको फिदिमले कञ्चनजंघालाई सुरुदेखि नै दवावमा राखेको थियो ।
प्रतियोगिताको शुक्रवार हुने खेलमा सशत्र प्रहरी दमक र चर्च ब्वाइज क्लब काठमाण्डौ भिड्ने आयोजकले जानकारी दिएको छ ।
प्रतियोगिताको बिजयी टिमले नगद १ लाख ११ हजार १ सय ११ र उपबिजेताले ५५ हजार ५ सय ५५ रुपैयाँका साथमा ट्रफि मेडल र प्रमाणपत्र पाउने छन् । प्रतियोगिताको फाइनल खेल पुस २२ गते हुनेछ ।

