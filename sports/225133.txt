सांगाकाराले बनाए सबैभन्दा छिटो १२ हजार रनको कीर्तिमान

१९ पुस, काठमाडौं । श्रीलंकाका ब्याट्सम्यान कुमार सांगाकाराले टेष्ट क्रिकेटमा सबैभन्दा छिटो १२ हजार रनको कीर्तिमान बनाएका छन् । साथै १२ हजार रन बनाउने पाँचौ क्रिकेटर बनेका छन् ।
न्यूजिल्याण्डविरुद्धको दोस्रो टेष्टको पहिलो पारी खेल्ने क्रममा उनले यो कीर्तिमान बनाएका हुन् । उनले मात्र २२४ टेष्ट इनिङमा १२ हजार रन पुरा गरेका छन् ।
भारतका सचिन तेन्दुलकर र अष्ट्रेलियाका रिकी पोन्टिङलाई १२ हजार रन बनाउन २४७ इनिङ खेल्नु परेको थियो ।
पहिलो दिनको खेल सकिँदा सांगाकारा ३३ रजमा अविजित छन्, श्रीलंकाले ५ विकेट गुमाएर ७८ रन बनाएको छ । न्यूजिल्याण्डले पहिलो पारीमा २२१ रन बनाएको छ ।
यसअघि सांगाकाराले ११ हजार ९९५ रन बनाएका थिए ।
टेष्ट क्रिकेटमा सर्वाधिक रनको कीर्तिमान तेन्दुलकरको नाममा छ । उनले १५ हजार ९२१ रन बनाएका छन् । पोन्टिङले १३ हजार ३७८, दक्षिण अफ्रिकाका ज्याक कालिसले १३ हजार २८९ र भारतका राहुल द्रविडले १३ हजार २८८ रन बनाएका छन् ।

