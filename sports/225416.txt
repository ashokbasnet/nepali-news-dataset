किन छाडे स्टफेन जेरार्डले लिभरपुल ?

२० पुस, काठमाडौं । एन्फिल्ड छाड्ने कप्तान स्टफेन जेरार्डको निर्णय लिभरपुलका समर्थकहरुका लागि कुनै भूकम्पको झड्का भन्दा कम थिएन ।
८ वर्षको उमेरबाट लिभरपुलमा आवद्ध भएका जेरार्डले ३४ वर्षको उमेरमा आएर क्लब छाड्ने निर्णय गर्दा धेरैलाई आश्यर्चजनक लाग्नु स्वभाविक थियो ।
एक भावुक अन्तरवार्तामा उनले लिभरपुल छाड्ने निर्णयको कारण खोलेका छन् ।
कम खेल खेल्न दिने प्रशिक्षक ब्रेन्डन रोजर्सको योजनापछि आफूले क्लब छाड्ने निर्णय गरेको उनले बताए । उनले भनेका छन्-‘म्यानेजरले मलाई रोकेपछि मुख्य कुरा भएको थियो र मलाई मेरो खेल व्यवस्थापन गर्ने भनियो । यो निकै गाह्रो कुराकानी थियो ।’
जरार्डले गत शुक्रबार यो सिजनको अन्त्यमा लिभरपुल छाड्ने घोषणा गरेका थिए ।
उनी यो सिजन २० लिग खेलमध्ये १७ मा फस्ट इलाभेनमा रहे । तर, उनले लिभरपुलका लागि डेब्यू गरेको १६ औं वर्षगाँठ परेको गत नोभेम्बरको स्टोकविरुद्धको खेलमा भने उनलाई बेन्चमा राखिएको थियो ।
इंग्ल्याण्डका पूर्व कप्तान जेरार्डले क्लब करियरमा केन्द्रित हुने भन्दै ब्राजिल विश्वकपपछि अन्तराष्ट्रिय फुटबलबाट सन्यास लिएका थिए ।
जेरार्डले प्रशिक्षक ब्रेन्डनले आफू २४ वर्षको खेलाडी जस्तो अपेक्षा गरेको संकेत गर्दै भनेका छन्-‘म चाहन्थेँ हाम्रो भेट म २४ वर्षको हुँदा नै होस् । तर, उनी क्लबमा आउँदा म ३२ वर्षको भइकेकेको थिएँ ।’
जरोर्डले आफूले अब अमेरिकामा फुटबल खेल्ने बताए पनि क्लब प्रष्ट पारेका छैनन् । तर, लिभरपुलविरुद्ध भने नखेल्ने प्रष्ट पारिसकेका छन् ।
उनी इंग्ल्याण्डका टिममेट फ्रांक लाम्पार्डसँगै एमएलएस जाने सम्भावना छ । चेल्सी छाडेर एमएलएस गएका लाम्पार्ड भने यो सिजन लोनमा म्यानचेष्टर सिटीबाट प्रिमियर लिग खेलिरहेका छन् ।
जेरार्डले यो सिजनको बाँकी समय भने लिभरपुलमा नै केन्द्रित हुने बताएका छन् । उनले भनेका छन्-‘यो छ महिना म र टीमका लागि निकै महत्वपूर्ण छ । टीमलाई शीर्ष चारमा पुर्‍याएर छोड्न चाहन्छु ।’

