नेपाली क्रिकेट टोली बुधबार दक्षिण अफ्रिका जाने


फाइफ फोटो

२० पुस, काठमाडौं । आईसीसी वर्ल्ड क्रिकेट लिग भिडिजन टूको तयारीका लागि नेपाली क्रिकेट टोली २३ गते बुधबार दक्षिण अफ्रिका जाने भएको छ ।
नेपाल क्रिकेट संघ क्यानका अनुसार प्रशिक्षक पुवुदु दशानायकेसहित १३ खेलाडी बुधबार जाने तय भएको छ । अमृत भट्टराई भने अन्य अधिकारीहरुसँग शुक्रबार मात्र जाने भएका छन् ।
क्यानले सुरुमा जनवरी १ मा नै नेपाली टीमलाई दक्षिण अफ्रिका पठाउने तयारी गरेको थियो । तर, भिसा समस्याका कारण ढिला भएको हो ।
स्रोतका अनुसार नेपाली टोली कतार एयरबाट जाने तय भएको छ । बुधबारका लागि १४ जनालाई मात्र टिकट मिलेकाले बाँकी शुक्रबार जाने भएका हुन् ।
दक्षिण अफ्रिकामा केही अभ्यास खेल खेलेर नेपाली टोली नामिबिया जानेछ । डिभिजन टू जनवरी १७ बाट सुरु हुनेछ ।
दक्षिण अफ्रिका जानुअघि नेपाली टोलीका सदस्यहरुलाई एक वर्षे अनुबन्धन गर्ने क्यानको तयारी रहेको क्यानका चिफ अपरेशन अफिसर छुम्बी लामाले अनलाइनखबरलाई जानकारी दिए ।
अनुवन्धनका लागि क्यानले २२ खेलाडीलाई चार ग्रेडमा बर्गिकरण गरेको छ र त्यस अनुसार मासिक तलब समेत तोक्ने तयारी भइरहेको छ ।
यो पनि पढ्नुस् : नामिबियामा वास्तविक परीक्षाका लागि नेपाली क्रिकेट तयार

