रियल मड्रिडको विजयी यात्रामा पूर्णविराम

२१ पुस, काठमाडौं । स्पेनिस जाइन्ट रियल मड्रिडको २२ खेलको विजयी यात्रामा पूर्णविराम लागेको छ ।
स्पेनिस ला लिगा अन्तरगत आइतबार राति भएको खेलमा भ्यालेन्सियाले लिग लिडर रियल मड्रिडलाई २–१  गोल अन्तरले पराजित गरेको हो । यसअघि वर्षको अन्तिममा भएको मैत्रिपूर्ण खेलमा एसी मिलानले पनि ४–२ गोल अन्तरले पराजित गरेको थियो ।
भ्यालेन्सियाको घरेलु मैदानमा भएको खेलमा रियल मड्रिडले १४ औं मिनेटमा रियल मड्रिडको गोलबाट अग्रता लिएको थियो ।
तर, दोस्रो हाफमा भ्यालेन्सिया खेलमा फर्कियो । ५२ औं मिनेटमा एन्टोनियो बर्रागनले बराबरी गोल गरे । खेलको ६५ औं मिनेटमा ओटामान्डीले गोल गर्दै घरेलु टोलीलाई २–१ को महत्वपूर्ण जित दिलाए ।
रियल मड्रिडको औपचारिक खेलमा सेप्टेम्बर १३ पछि पहिलो हार हो । सेप्टेम्बर १३ मा एथ्लेटिका मड्रिडले चिरप्रतिद्वन्द्वी रियललाई हराएको थियो ।
यद्यपि अर्को खेलमा बार्सिलोना रियल सोसियाडसँग पराजित भएकाले रियल मड्रिडको शीर्षता कायमै छ ।
रियल १६ खेलबाट ३९ अंकका साथ शीर्ष स्थानमा छ भने एक खेल बढी खेलेको बार्सिलोनाको ३८ अंक छ भने समान अंक जोडेको डिफेण्डिङ च्याम्पियन एथ्लेटिका मड्रिड गोल अन्तरका आधारमा तेस्रो स्थानमा छ ।

