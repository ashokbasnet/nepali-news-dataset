राष्ट्रिय महिला भलिबलको उपाधि एपीएफलाई
२१ पुस, बुटवल । साबिक बिजेता सशस्त्र प्रहरीको एपीएफले बुटवलमा आयोजित १९ औं राष्ट्रिय महिला भलिबल प्रतियोगिताको उपाधि कब्जा गरेको छ । बुटवल मण्डपमा भएको फाइनल खेलमा नेपाल पुलिस क्लबलाई ३-२ सेटले पराजित गर्दै एपिएफले उपाधि कब्जा गरेको हो ।


उपाधिका साथ एपीएफ टोली

खराब मौसमका कारण ३ दिनदेखि स्थगित हुदै आएको फाइनल प्रतिस्पर्धा सोमबार भएको थियो ।
पहिलो सेटमा २५-१७ ले पछि परेको एपीएफलेे दोस्रो र तेस्रो सेट क्रमशः २५-१८ र २५-२३ मा पुलिसलाई पछाडि पार्दै अग्रता हासिल गरेको हो । चौथो सेटमा पुनः पुलिसले २५-१६ मा एपीएफलाई पछाडि पार्दै खेललाई २-२ सेटको बराबरीमा पुर्‍याएको थियो ।
अन्तिम सेटमा एपीएफले पुलिसलाई १५-९ मा स्तब्ध पार्दै उपाधिमा कब्जा गर्न सफल भयो ।
दोस्रो सेटको खेल चलिरहदा नेपाल प्रहरीकी कमला पुनले अनुशासन विपरित बोलेको भन्दै प्रमुख रेफ्री चन्दाबदना राईले पहेंलो कार्ड दिएपछि केहीबेर खेल मैदानमा तनाव उत्पन्न भएको थियो । जितपछि एपीएफका क्याप्टेन निमा श्रेष्ठले प्रतिद्वन्द्वी पुलिसका खेलाडीले राम्रो खेल प्रदर्शन गरेतापनि आफ्नो टिमका खेलाडीको स्टामिना पुलिसको भन्दा राम्रो भएकाले जित हासिल गरेको प्रतिक्रिया दिए ।
उता उपविजेता नेपाल पुलिस क्लबका क्याप्टेन निता शाहले प्रतियोगिताकी प्रमुख रेफ्री राईले निष्पक्ष खेल खेलाउन नसकेको आरोप लगाइन् ।
जितसंगै एपीएफले नगद ५१ हजार र ट्रफी हात पारेको छ । उपविजेता नेपाल पुलिस क्लबले नगद ३१ हजार र तेस्रो स्थान हासिल गरेको मध्यमाञ्चलले २१ हजार नगद पुरस्कार प्राप्त गरेका छन् ।
प्रतियोगितामा एपीएफकी सरस्वती चौधरी उत्कृष्ट खेलाडी घोषित हुदै नगद १० हजार हात पारिन् । एपीएफकै विनिता बुढाथोकी उत्कृष्ट लिफ्टर भइ्न् ।
यस्तै नेपाल पुलिस क्लबका रमिला तण्डुकार उत्कृष्ट सर्भर, कोपिला उप्रेती उत्कृष्ट ब्लकर, कमला पुन उत्कृष्ट डिफेण्डर र मध्यमाञ्चलकी प्रतिमा माली उत्कृष्ट स्पाइकर घोषित भए ।
विजयी टिम र खेलाडीहरुलाई तेह्रौं राष्ट्रिय औद्योगिक प्रदर्शनी आयोजक रुपन्देही उद्योग संघका अध्यक्ष बोनिन पिया, सतिशचन्द्र कशौधन, एल्जी ब्युटी सोपकी ब्राण्ड एम्बेसडर नायिका निशा अधिकारी, जिल्ला भलिबल संघ रुपन्देहीका अध्यक्ष विष्णुकुमार श्रेष्ठले संयुक्त रुपमा पुरस्कार प्रदान गरेका थिए ।
-कपिल ज्ञवालीबाट

