पृथु र अविनाश क्यानको ग्रेडिङमा परेनन्, राजुलाई ल्याइयो

२२ पुस, काठमाडौं । कप्तान पारस खड्कासहित २२ क्रिकेट खेलाडी नेपाल क्रिकेट संघ क्यानसँग एक वर्ष अनुवन्ध भएका छन् ।
२२ खेलाडीलाई चार समूहमा बर्गिकरण (ग्रेडिङ) गरेर क्यानले एक बर्षे सम्झौता गरेको हो । राजधानीमा मंगलबार भएको कार्यक्रममा कप्तान पारस खड्का र क्यानका कार्यवाहक महासचिव उत्तम कर्मचारीले सम्झौतामा हस्ताक्षर गरेका छन् ।
ग्रेडिङमा पृथु बास्कोटा र अविनाश कर्ण परेनन् । क्यानले सुरुमा पृथुलाई डी ग्रेडमा राख्ने तयारी गरेको थियो, यू-१९ कप्तान हुँदै राष्ट्रिय टोलीका महत्वपूर्ण सदस्य बनिसकेका पृथुलाई डीमा राखिएको भन्दै निकै आलोचना समेत भएको थियो ।
पृथु बास्कोटा, अभिनाश कर्ण र राजु रिजाल
अहिले पृथु र अविनाशको सट्टा यू-१९ राष्ट्रिय टोलीका कप्तान राजु रिजाललाई ल्याइएको छ । कार्यवाहक महासचिव कर्मचारीले छुटेका खेलाडीहरु फिट भएर राष्ट्रिय टीममा आएकै दिन उनीहरुसँग अनुवन्ध गर्ने प्रतिवद्धता जनाएका छन् ।
कुन ग्रेडमा को-को परे ?
ग्रेड एमा कप्तान पारस खड्का, उपकप्तान ज्ञानेन्द्र मल्ल, शरद भेसवाकर, शक्ति गौचन, वसन्त रेग्मी र सुवास खकुरेल परेका छन् । उनीहरुलाई मासिक ३५ हजार दिइनेछ ।
ग्रेड बीमा सोमपाल कामी, सागर पुन, नरेश बुढायर, अमृत भट्टराई, विनोद भण्डारी र भुवन कार्की छन् । यो ग्रेडमा परेकाले मासिक २५ हजार पाउनेछन् ।
ग्रेड सीमा मेहबुब अलम जितेन्द्र मुखिया, अनिल मण्डल, आरिफ शेख, राहुल विक र प्रदीप ऐरी छन् । सुरुमा १५ हजार मासिक तलव दिनेबारे छलफल भएको थियो । तर, प्रशिक्षक पुवुदु दशानायकको सिफारिस अनुसार नै गर्ने सहमति भएपछि १० हजार दिइने भएको छ ।
ग्रेड डीमा करण केसी, राजेश पुलामी, रामनरेश गिरी र राजु रिजाल परेका छन् । उनीलाई मासिक ५ हजार दिइनेछ ।
तिब्र गतिका बलर करण डिभिजन टूका लागि घोषित १४ सदस्यीय टोलीमा परेका छन् । उनी पहिलो पटक श्रीलंका भ्रमणमा राष्ट्रिय टोलीमा परेका थिए ।
मध्यक्रमका व्याट्म्यान राजेश भने बैकल्पिक खेलाडीमा छन् । उनी पनि श्रीलंका भ्रमण टोलीमा परेका थिए । राजुले केही समय अघि कुवेतमा भएको एसीसी यू-१९ प्रिमियरमा नेपाली टोलीको नेतृत्व गरेका थिए ।
के छ सम्झौतामा ? 
क्रिकेट खेलाडीहरुसँग गर्न लागिएको अनुवन्धन सम्झौता अन्तराष्ट्रिय स्तरको भएको क्यानले दाबी गरेको छ ।
यसमा अनुवन्धित खेलाडीहरुले ब्राण्ड एम्बेसडर बन्दा क्यानको अनुमति लिनु पर्ने व्यवस्था समेत छ । पछिल्लो केही वर्षमा नेपाली क्रिकेटले सफलता पाएपछि क्रिकेटरहरुलाई निजी कम्पनी तथा संघ संस्थाले ब्राण्ड एम्बेसडर बनाउने क्रम बढ्दो छ ।
डिभिजन टूका लागि दक्षिण अफ्रिका हुँदै नामिबिया जाने नेपाली टोली । 
यसैगरी खेलाडीहरुले सञ्चार माध्यमहरुमा पनि आफूखुसी बोल्न नपाउने व्यवस्था राख्ने तयारी छ । खासगरी खेलाडीहरुले हालै आन्दोलन गरेपछि यसलाई विषेश जोड दिइएको क्यान स्रोतले जनाएको छ । क्यान विघटनसहित १० बुँदे माग राख्दै राष्ट्रिय टोलीका खेलाडीहरुले गत चैत अन्तिममा भएको राष्ट्रिय प्रतियोगिता बहिस्कार गरेका थिए ।
क्रिकेट विकासका लागि ‘योजना तथा अनुगमन समिति’बनाउनेसहित तीनबुँदे सहमति भएपछि क्रिकेट खेलाडीहरुले आन्दोलन स्थगित गरेका थिए ।
डिभिजन थ्री विजेता पुरस्कृत
कार्यक्रममा क्यानले डिभिजन थ्री विजेता टोलीका सदस्यहरुलाई जनही ५० हजार दिएको छ । केही महिना अघि मलेसियामा भएको डिभिजन थ्रीमा युगाण्डालार्इ हराउँदै नेपालले लगातार दोस्रो पटक उपाधि जितेको थियो ।
साथै डिभिजन टूका लागि नेपाली टोलीको विदाइ समेत गरेको छ ।
प्रशिक्षक पुवुदु दशानायकसहित १३ खेलाडी बुधबार दक्षिण अफ्रिका जाँदैछन् भने अमृत भट्टराई, सहायक प्रशिक्षक विनोद दाससहितका बाँकी सदस्य भने शुक्रबार जाने कार्यक्रम रहेको छ ।
दक्षिण अफि्रका तीन खेल लेखेर नेपाली टोली डिभिजन टूका लागि नामिबिया जानेछ ।

