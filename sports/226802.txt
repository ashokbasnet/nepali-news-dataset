तीन महिनापछि नेपाल डिभिजन वानमा हुनेछ : पुवुदु

२३ पुस, काठमाडौं । आईसीसी वर्ल्ड क्रिकेट लिग डिभिजन टूका लागि दक्षिण अफि्रका हुँदै नामिबिया जाने क्रममा प्रशिक्षक पुवुदु दशानायकले भनेका छन्-‘डिभिजन थ्रीको तीन महिनापछि हामी फरक टीम बनेका छौं ।’
नेपाली टोलीका १३ सदस्य र प्रशिक्षक पुवुदु बुधबार दक्षिण अफ्रिका लागेका छन् । अमृत भट्टराईसहितका अफिसियनहरु शुक्रबार जानेछन् ।
कीर्तिपुरको चार हप्ते प्रशिक्षणपछि नेपाली टोली निकै उत्साहित बनेको छ । पुवुदुकै शब्दमा भन्ने हो भने नेपाली टोली डिभिजन टूका लागि तयार भएको छ ।
प्रशिक्षक पुवुदुले आफ्नो तीन वर्षे नेपाल टीमको प्रशिक्षणमा यो तयारी सबैभन्दा राम्रो भएको बताए । उनले भनेका छन्-‘हामी यसअघि यत्तिको तयार भएका थिएनौं । मलाई आश छ हामी यो प्रतियोगिता जित्छौं ।’
खेलाडीहरुको व्यक्तिगत सुधार र समग्र तयारी यति राम्रो कहिल्यै नदेखेको भन्दै उनले भने-‘व्याटिङ, बलिङ, फल्डिङ र फिटनेशमा ‘फेन्टास्टिक’ छ ।’
प्रशिक्षक पुवुदुले टीममा भएको सुधार मध्ये केहीलाई हाइलाइट गर्न चाहन्छु भन्दै करण केसीलाई ‘मोस्ट इम्प्रुभ्ड प्लेयर’ र सागर पुनलाई ‘मोस्ट फिटेस्ट प्लेयर’को जर्सी सरप्राइज उपहार समेत दिएका छन् ।

उनले भने-हामी केही सातादेखि खेलाडीहरुको फिटनेशलाई लिएर चिन्तित थियौं । तर, मलाई लाग्छ पछिल्लो ७/८ दिनमा कोही पनि चिन्तित थिएनन् ।’
यसअघि एकदिवसीय विश्वकप छनोटमा नेपाल खेलाडीको चोटको चपेटामा थियो । कप्तान पारस खड्का र विकेट विकर सुवास खकुरेल विरामी हुनाले पनि नेपालले न्यूजिल्याण्डमा खराव प्रदर्शन गरेको थियो ।
विग ‘डब्लू’
ठूला प्रतियोगिताहरुमा जित (विग डब्लू) का लागि खेलाडीहरुले मैदानमा गर्ने प्रदर्शन धेरै कुरामा भर पर्छ, जसमा खेलाडीहरुले पाउने सेवा सुविधादेखि तयारीसम्म पर्छ ।
डिभिजन टू अघि ५ देखि ३५ हजारसम्म मासिक तलब पाउने गरी खेलाडी र क्यानबीच भएको सम्झौता विग ‘डब्लू’ भएको उनको पुवुदुको बुझाइ छ । ‘हामी कसरी यात्रा गर्छौ । कसरी सुत्छौं । मौसम, सुविधा धेरैमा भरपर्छ’ पुवुदुले भनेका छन्-‘दक्षिण अफि्रका जानुअघि हामीले ९० प्रतिशत साना डब्लूहरु संकलन गरिसकेका छौं ।’
दक्षिण अफ्रिकामा तीन अभ्यास खेल खेलेर नेपाली टोली जनवरी १४/१५ मा नामिबिया पुग्नेछ । जहाँ नेपाली क्रिकेटको वास्तविक परीक्षा हुनेछ ।
तीन महिनामा डिभिजन वानमा !
डिभिजन टूमा नेपालले प्रतिस्पर्धा गर्नु पर्ने पाँच मध्ये चार टोली नामिबिया, नेदरल्याण्ड, केन्या र क्यानडाले विश्वकप खेलिसकेका छन् र लगातार माथिल्लो स्तरको क्रकेट खेलिरहेका छन् ।
तर, प्रशिक्षक पुवुदु भने नेपाल प्रतियोगिता जित्दै डिभिजन वानमा पुग्ने विश्वास व्यक्त गर्छन् । उनले भनेका छन्-‘ टीमका रुपमा हामी तयार छौं । मलाई विश्वास छ तीन महिनापछि हामी डिभिजन वानमा हुने छौं ।’
नेपाली टोलीका कप्तान पारस खड्काले खेलाडीहरुले राम्रो गर्ने सक्दो प्रयास गर्ने बताए ।
प्रशिक्षकमा देखिएको विश्वासबारे सोधिएको प्रश्नमा सहायक प्रशिक्षक विनोद दास नेपाली टीमको ट्रेनिङ निकै राम्रो भएको बताउँछन् । नेपालको ब्याटिङमा पनि विस्तारै सुधार आएको उनले बताए ।
यो पढ्नुस् : नामिबियामा वास्तविक परीक्षाका लागि नेपाली क्रिकेट तयार


