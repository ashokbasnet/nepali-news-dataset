आफ्नो कप्तानीको तीनै इनिङमा कोहलीको शतक

२४ पुस, काठमाडौं । भारतीय कप्तान विराट कोहली आफ्नो कप्तानीमा भएको तीन इनिङमा नै शतक बनाउने पहिलो क्रिकेटर बनेको छन् । साथै उनले चार टेष्ट म्याचको सिरिजमा सात इनिङमा चार शतकको कीर्तिमान पनि बनाएका छन् ।
अष्ट्रेलियाविरुद्धको चौथो तथा अन्तिम टेष्टको पहिलो पारीमा विराटले बिहीबार शतक बनाएका हुन् । दिनको खेल सकिँदासम्म उनी १४० रनमा अविजित छन् ।
महेन्द्रसिंह धोनीको अनुपस्थितिमा टीमको कप्तान सम्हालेका कोहलीले एडिलेडमा ११४ र १४१ रनको पारी खेले । मेलबर्न टेष्टमा उनले १६९ रन बनाए । त्यसलगतै धोनीले टेष्टबाट विदा लिए र कोहलीले फेरि कप्तानीको जिम्मेबारी सम्हाले ।
उनको कप्तानीको जिम्मेबारी लिएको तेस्रो इनिङमा पनि शतक बनाएर कीर्तिमान बनाएका हुन् । यो सिरिजमा उनको सात इनिङमा चौथो शतक हो ।
यसअघि सन् १९७१ मा सुनिल गावास्करले चार टेष्ट म्याचको सिरिजमा ८ इनिङमा चार शतक बनाएका थिए । उनले नै १९७८र७९ मा छ टेष्ट म्याचको सिरिजमा ९ इनिङमा चार शतक बनाएका थिए । दुबै वेष्ट इण्डिज विरुद्धको टेष्टमा थियो ।
तेस्रो दिनको खेल सकिँदासमम विराट १४० रनमा अविजित छन् । यो सिरिजमा उनको कुल ६३९ रन भएको छ, जुन अष्ट्रेलिया विरुद्धको टेष्ट सिरिजमा कुनै पनि भारतीय व्याट्सम्यानले बनाएको सर्वाधिक रन हो ।
यसअघि राहुल द्रविडले अष्ट्रेलियामा आठ इनिङमा कुल ६१९ रन बनाएका थिए ।
बिहीबारको खेल सकिँदा भारतले ५ विकेट गुमाएर ३४२ रन बनाएको छ । भारतका लागि विराट र लोकेश राहुलले शतक बनाए ।
यसअघि डेभिड वार्नर र स्टिभ स्मिथको शतकको मदतमा अष्ट्रेलियाले ७ विकेटको क्षतिमा ५७२ रन बनाएपछि पारी समाप्तिको घोषणा गरेको थियो । स्मिथले भारतसँगको चार टेष्टमा चार शतक बनाएका हुन् ।

