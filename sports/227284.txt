चेस मास्टर्सको उपाधि विलमलाललाई
२४ पुस, काठमाडौं । फिडे मास्टर विलमलाल श्रेष्ठले चेस मास्टर्स राउन्ड रोविन चेस प्रतियोगिताको उपाधि बिहीबार जितेका छन् ।
मदन भण्डारी स्पोर्ट्स एकेडेमीद्वारा आयोजित प्रतियोगितामा विलमले ५ जित, ३ बराबरी र १ मा हार व्यहोर्दै ६.५ अंक जोडे । उत्तिनै अंक जोडेका प्रतियोगितामा सहभागी सबै भन्दा कान्छा खेलाडी रुपेश जैसवालले दोश्रो स्थानमा चित्त बुझाए ।
रुपेश ‘कोया सिस्टम’ का आधारमा दोश्रोमा सीमित भएका हुन् । पहिलो नेपाली फिडे मास्टर मनीष हमाल तेश्रो भए । उनले ६ अंक बटुले ।
अनामनगरस्थित मदन भण्डारी मेमोरियल कलेजमा भएको पाँचदिने प्रतियोगितामा १० प्रतिस्पर्धी सहभागी थिए । प्रतियोगिता आयोजक एकेडेमीको छैटौं स्थापना दिवसका अवसरमा आयोजना गरिएको हो ।

