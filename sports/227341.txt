नेयमार र मेस्सीको गोलमा बार्सिलोना विजयी

२५ पुस, काठमाडौं । केही दिनको तनाव अन्त्य गर्दै लिओनल मेस्सी र नेयमारको जोडी सुरुमा मैदान उत्रिएको छ र कोपा डेल रेमा इल्चेलाई पराजित गरेको छ ।
अन्तिम १६ को पहिलो लेगमा बार्सिलोनाले इल्चेलाई ५–० गोल अन्तरले पराजित गरेको हो ।
आइतबार रियल शोसिडाडसँग १–० ले पराजित भएको खेलमा मेस्सी र नेयमारलाई बैकल्किप खेलाडीका रुपमा मात्र मैदान प्रवेश गराइएको थियो । त्यसले प्रशिक्षक एनरिके र मेस्सीको सम्वन्धबारे प्रश्न उठेको थियो ।
घरेलु मैदान नाउ क्याम्पमा भएको खेलमा बार्सिलोनाले ३५ औं मिनेटमा नेयमारको गोलबाट अग्रता लिए । ४० औं मिनेटमा लुइस स्वरेजले अग्रता दोब्बर पारे भने ४५ औं मिनेटमा मेस्सीले पेनाल्टीमार्फत गोल गरेपछि पहिलो हाफमा बार्सिलोना ३–० ले अगाडि रह्यो ।

दोस्रो हाफको ५६ औं मिनेडमा जोर्डी अल्बाले गोल गरे भने ५९ औं मिनेटमा नेयमारले व्यक्तिगत दोस्रो गोल गरेपछि बार्सिलोनाले ५–० को जित निकाल्यो ।
जितसँगै बार्सिलोना क्वाटरफाइनल नजिक पुगेको छ । दोस्रो लेग १६ जनवरीमा हुनेछ ।
बार्सिलोनाले क्वाटरफाइनलमा रियल मड्रिड र एथ्लेटिको मड्रिडको विजेतासँग खेल्नेछ । पहिलो लेगमा एथ्लेटिको २–० ले विजयी भएको छ ।

