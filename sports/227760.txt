सिड्नी टेष्ट ड्र, सिरिज अष्ट्रेलियाले जित्यो

२६ पुस, काठमाडौं । अष्ट्रेलिया र भारतीबीचको सिड्नी टेष्ट बराबरीमा सकिएको छ । यससँगै अष्ट्रेलियाले चार टेष्टको सिरिज २-० ले जितेको छ ।
सिड्नी टेष्टको पाँचौ तथा अन्तिम दिन जितका लागि भारतले ३४९ रन बनाउनु पर्ने थियो । तर, दिनको खेल सकिँदासम्म भारतले सात विकेटको क्षतिमा २५२ रन मात्र बनाउन सक्यो ।
अजिक्या रहाणे ३८ र भुवनेश्वर कुमार २० रनमा अविजित रहे । यसअघि सम्हालिएर खेल सुरु गरेको भारतले ४८ रन बनाउँदा लोकेश राहुल १६ रनमा आउट भए ।
त्यसपछि मैदान आएका रोहित शर्माले मुरल विजयसँग मिलेर भारतको स्कोर १०० रन कटाए । तर, १०४ मा रोहित व्यक्तिगत ३९ रनमा आउट भए ।
मुरली र कप्तान विराट कोहलीले टीमको स्कोर १७८ रन पुर्‍याए । तर, मुरली विजय ८० रनमा आउट भए । त्यसपछि भारतको विकेट पतनको क्रम बढ्यो । २१७ रन बनाउँदा भारतले सात विकेट गुमाइसकेको थियो ।
अब भारतले टेष्ट गुमाउने भयो भन्ने देखिएको थियो । तर, रहाणे र भुवनेश्वरक कुमारले कुनै विकेट गुम्न दिएनन् र टेष्ट बराबरीमा टुङ्ग्याउन सफल भए ।
यसअघि चौथो दिनको खेल सकिँदा ६ विकेट गुमाएर बनाएको २५१ रनमा नै अष्ट्रेलियाले दोस्रो पारी समाप्तीको घोषणा गर्दै भारतलाई ३४८ रनको लक्ष्य दिएको थियो ।
अष्ट्रेलियाले पहिलो पारीमा डेभिड वार्नर र स्टिभ स्मिथको शतकको मदतमा सात विकेटको क्षतिमा ५७२ रन बनाएर पारी समाप्तीको घोषणा गर्‍यो ।
भारतले भने पहिलो पारीमा सबै विकेट गुमाएर ४७५ रन बनाएको थियो । उसका लागि कप्तान विराट कोहली र लोकेश राहुलले शतक बनाएका थिए ।
सिरिजमा अष्ट्रेलियाका कप्तान स्मिथ म्यान अफ दि म्याच र सिरिज घोषित भए । उनले चार टेष्ट सिरिजमा सर्वाधिक ७६९ रनको कीर्तिमान बनाएका थिए ।

