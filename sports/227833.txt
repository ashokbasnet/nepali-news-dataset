ग्रान्डलाई क्याम्पियन कप
काठमाडौं, पुस २६ गते । ग्रान्ड एकेडेमीले क्याम्पियन कप अन्तरविद्यालय बास्केटबल प्रतियोगिताको उपाधि शनिबार जितेको छ ।
सीजी एजुकेसिन सिस्टमको व्यवस्थापनमा सञ्चालित क्याम्पियन स्कुलद्वारा आयोजित प्रतियोगिताको रोमाञ्चक एवं प्रतिस्पर्धात्मक फाइनलमा ग्रान्डले एसओएसलाई ५३-४९ ले पराजित गर्‍यो । ग्रान्डको जितमा अन्य खेलमा झै सर्वाधिक स्कोर गर्ने क्रममा सुविन श्रेष्ठले १६ अंक योगदान गरे ।
तेश्रो क्वाटरको समाप्तिसम्म ग्रान्ड ३७-४२ ले पछाडि परेको स्थितिमा थियो । चौथो तथा अन्तिम क्वाटरमा ग्रान्डले १६-७ अंकको अग्रता बनाउदै उपाधि सुनिश्चित गर्‍यो ।
ग्रान्डकै सुविन श्रेष्ठ ‘मोस्ट भेलुएबल प्लेयर’ घोषित भए । प्रतियोगिताभर ८७ स्कोर गरेका एसओएसका सुनील कुँवर सर्वाधिक स्कोरकर्ता बने ।
फाइनलअघि सीजी एजुकेसन टिम र बास्केटबल प्रशिक्षक टिमबीच भएको मैत्रीपूर्ण खेलमा सीजी ४७-४१ ले विजयी भएको थियो । सीजीका प्रोमिश क्षेत्रीले १७ अंक जोडे ।
साताव्यापी प्रतियोगिताको पहिलो संस्करणमा ८ छात्र टिमले प्रतिस्पर्धा गरेका थिए ।

