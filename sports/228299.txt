मेस्सीको प्रेरणामा बार्सिलानाद्वारा एथ्लेटिको पराजित

२८ पुस, काठमाडौं । लिओनल मेस्सीको प्रेरणामा बार्सिलोनाले स्पेनिस ला लिगा फुटबलमा बलियो प्रतिद्वन्द्वी एथ्लेटिको मड्रिडलाई पराजित गरेको छ ।
आइतबार राति भएको खेलमा बार्सिलोनाले डिफेण्डिङ च्याम्पियन एथ्लेटिको मड्रिडलाई ३–१ गोल अन्तरले पराजित गरेको हो ।
घरेलु मैदान नाउ क्याम्पमा भएको खेलमा नेयमारले १२ औं मिनेटमा गोल गरेका थिए । लिओनल मेस्सी र लुइस स्वरेजले मिलेर सृजना गरेको अबसरमा नेयमारले क्लोज रेन्जबाट गोल गरेका हुन् ।

३५ औं मिनेटमा मेस्सीको पासमा स्वरेजले गोल गर्दै घरेलु टोलीको अग्रता दोब्बर पारे ।
दोस्रो हाफमा आफ्नो खेल केही सुधार गरेको एथ्लेटिको मड्रिडले ५७ औं मिनेटमा पेनाल्टी पायो । मेस्सीले जेसस गोमेजलाई फल गरेपछि पाएको पेनाल्टीमा मारियो मान्जुकिजले गोल गरे ।
तर, खेलको ८७ औं मिनेटमा मेस्सीले गोल गरेपछि बार्सिलोना ३–१ ले विजयी भयो ।
प्रशिक्षक लुइज इनरिकेलाई बर्खास्त गर्ने चर्चा चलिरहेको बेला यो जितले उनलाई केही राहत दिएको छ । बार्सिलोनाले इनरिकेको नेतृत्वमा अहिलेसम्मकै सबैभन्दा राम्रो प्रदर्शन गरेको थियो ।
खेलअघि ला लिगामा सर्वाधिक गोलको कीर्तिमा बनाएकोमा मेस्सी सम्मानित भएका थिए ।


