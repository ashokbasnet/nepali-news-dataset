बार्सिलोना नछाड्ने मेस्सीको स्पष्टिकरण

२८ पुस, काठमाडौं । स्टार स्ट्राइकर लिओनल मेस्सीले आफूले बार्सिलाना नछाड्ने बताएका छन् ।
स्पेनिस ला लिगामा एथ्लेटिको मड्रिडमाथि ३–१ को जित हात पारेपछि उनले आफूले बार्सिलोनामै रहने बताए । साथै उनले आफूले प्रशिक्षक लुइस इनरिकेलाई बर्खास्त गर्न माग नगरेको प्रष्ट पारेका छन् ।
२७ वर्षे अर्जेन्टिनी स्ट्राइकर मेस्सीले भनेका छन्–‘कुनै टीम चेल्सी र म्यानचेष्टर सिटीका लागि (बार्सिलोना) छाड्ने योजना छैन ।’
खेलअघि ला लिगामा सर्वाधिक गोलको कीर्तिमा बनाएकोमा मेस्सी सम्मानित भएका थिए । उनले ला लिगामा कुल २५८ गोल गरेका छन्, जुन अहिलेसम्मकै सर्वाधिक हो ।
च्याम्पियन्स लिगमा समेत सर्वाधिक  ७५ गोल गरेका उनी बार्सिलोना क्लबको पनि सर्वाधिक गोलकर्ता हुन् । उनले बार्सिलोनाका लागि ३७८ गोल गरिसकेको छन् ।

