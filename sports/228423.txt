गेल चम्किएपछि वेष्ट इण्डिजले पूरा गर्‍यो कीर्तिमान लक्ष्य

२८ पुस, काठमाडौं । वेष्ट इण्डिजले टी-२० इन्टरनेशनलमा सबैभन्दा बढी रनको चुनौती भेट्टाउँदै दक्षिण अफ्रिकालाई चार विकेटले पराजित गरेको छ ।
जोहनेसबर्गमा दक्षिण अफ्रिकाले वेष्टइण्डिजसामू २ सय ३२ रनको लक्ष्य प्रस्तुत गरेको थियो । यो टी-२० इन्टरनेशनलमा कुनै पनि टोलीले पाएको सबैभन्दा धेरै रनको चुनौतीमा चौथो ठूलो स्कोर हो । सबैभन्दा ठूलो चुनौती २००७ मा श्रीलंकाले केन्यासामू २ सय ६० रनको थियो ।
तर, क्रिस गेलको आक्रमक व्याटिङको मद्दतमा वेष्ट इण्डिजले अन्तिम चार बल बाँकी छँदा लक्ष्य भेट्टायो । जुन टी-२० इन्टरनेशनलमा कुनै पनि टोलीले पूरा गरेको सबैभन्दा बढी रनको लक्ष्य हो ।
यसअघि २००९ मा श्रीलंकाले प्रस्तुत गरेको २ सय ९ रनको लक्ष्य भारतले पूरा गरेको थियो ।
वेष्टइण्डिजको जितमा क्रिस गेल नायक बने । उनले ४१ बलमा सात छक्का र नौं चौकाको मदतमा ९० रन बनाएका थिए । मार्लन श्यामुअलले ३९ बलमा सात चौका र दुई छक्काको मदतमा ६० रन बनाए ।
अन्तिम समयमा खेलमा दक्षिण अफ्रिका हावी भएको थियो । तर, सातौं नम्बरमा व्याटिङ गर्न आएका वेष्ट इण्डिजका कप्तान डरेन समीले सात बलमा २० रन बनाएर टोलीको जित सुनिश्चित गरे ।
यसअघि पहिले व्याटिङ गरेको दक्षिण अफि्रकाले २० ओभरमा सात विकेट गुमाएर २ सय ३१ रन बनाएको थियो । उसका लागि कप्तान एफ डु प्लेसिसले मात्र ५६ बलमा चार चौका र ११ छक्का हानेर १ सय १९ रन बनाए ।
यससँगै वेष्टइण्डिजले तीन टी-२० सेरिज २-० ले आफ्नो पक्षमा पारेको छ । अन्तिम टी-२० जनवरी १४ मा हुनेछ ।

