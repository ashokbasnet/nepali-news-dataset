मनाङलाई हराउँदै पुलिस फाइनलमा
३० पुस, काठमाडौं । मनाङ मर्स्याङ्दीलाई पराजित गर्दै नेपाल पुलिस क्लब पोखरा कप फुटबलको फाइनलमा प्रवेश गरेको छ ।
बुधबार भएको पहिलो सेमिफाइनलमा पुलिसले ए डिभिजन लिग च्याम्पियन मनाङमाथि २-१ को जित हात पारेको हो ।
पोखरा रंगशालामा भएको खेलमा पुसिलले चौथो मिनेटमा भरत साहको गोलबाट अग्रता लिएको थियो ।
खेलको १६ औं मिनेटमा मनाङका अनिल गुरुङले बराबरी गोल फर्काए । तर, त्यसको तीन मिनेटमा नै जुमानु राईले गोल गर्दै पुसिललाई २-१ को अग्रता दिलाए ।
खेलको ३३ औं मिनेटमा जुमानुले मैदान छाडे । उनलाई एम्बुलेम्समा राखेर अस्पताल लगिएको छ ।
खेलमा मनाङले बराबरी गोल गर्ने केही राम्रो मौका पाएपनि सदुपयोग गर्न सकेन । ८३ औं मिनेटमा हेमन गुरुङ दोहोरो पहेँलो कार्ड पाएर १० खेलाडीमा सिमित भयो ।
खेलमा थप गोल हुन सकेन र पुलिस २-१ को जितका साथ उपाधि नजिक पुगेको छ ।

