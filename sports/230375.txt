डिभिजन टू क्रिकेटमा सुखद सुरुवातको अपेक्षा

२ माघ, काठमाडौं । नामिबियामा शनिबारबाट सुरु हुने आईसीसी वर्ल्ड क्रिकेट लिग डिभिजन टूमा नेपालले आफ्नो पहिलो खेलमा युगाण्डासँग खेल्दैछ ।
डिभिजन थ्रीको फाइनलमा युगाण्डालाई हराउँदै च्याम्पियन बनेको नेपाल सुखद सुरुवात गर्न चाहन्छ ।
शुक्रबार आयोजित कप्तानहरुको पत्रकार सम्मेलनमा नेपाली कप्तान पारस खड्काले भने-‘युगाण्डा बिरुद्धको खेल हाम्रा लागि डिभिजन टु को पहिलो खेल हो । त्यसैले हामीले प्रतियोगितामा सुखद सुरुवात गर्न चाहन्छौं ।’
नेपाली टोलीले आफ्नो क्षमतामा विश्वास गर्दै क्षमता अनुसार खेल्नु पर्ने भन्दै उनले भनेका छन्-‘ जहिले पनि प्रतियोगिताहरुमा सुखद सुरुवात गर्नु महत्वपुर्ण हुन्छ ।’

झण्डै तीन महिनाअघि मलेसियामा भएको डिभिजन थ्रीको पहिलो खेलमा नै नेपाल युगाण्डासँग हारेको थियो । तर, फाइनलमा उसलाई हराएर नेपाल च्याम्पियन बनेको थियो ।
त्यसैले कप्तान पारस कुनै पनि टीमलाई कमजोर आँक्न नहुने बताउँछन् । सबै टीमले राम्रो तयारी गरेको भन्दै उनले नेपालले क्षमता अनुसार खेल्ने हो भने लक्ष्य प्राप्त गर्न सक्ने बताए ।

यूगाण्डाका कप्तान फ्राक नुसुबुगाले पनि नेपालविरुद्ध राम्रो खेल्ने बताए । उनले भने-‘मलाई लाग्छ यो खेल निकै प्रतिस्पर्धात्मक अुनेछ । हामीहरु कन्फिडेन्ट छौं । हामीले नेपाल बिरुद्ध पछिल्ला प्रतियोगिताहरुमा खेलिरहेका छौं र त्यो अनुभवलाईर् प्रयोग गर्दै भोलि राम्रो खैल्ने छौं ।’

