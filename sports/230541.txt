डिभिजन टूमा नेपालको खराव सुरुवात, युगाण्डासँग २ रनले पराजित
३ माघ, काठमाडौं । आईसीसी वर्ल्ड क्रिकेट लिग डिभिजन टूमा नेपालले खराब सुरुवात गरेको छ । आफ्नो पहिलो खेलमा नेपाल युगाण्डासँग २ रनको झिनो अन्तरले पराजित भएको छ ।
युगाण्डाले प्रस्तुत गरेको १४७ रनको सामान्य लक्ष्य पछ्याएको नेपाल १४४ रनमा अलआउट भयो । सामान्य सुरुवात गरेको नेपालले कुल ३५ रन बनाउँदा पहिलो विकेटका रुपमा नरेश बुढायरलाई व्यक्तिगत १६ रनमा गुमायो ।
सुवास खकुरेल र ज्ञानेन्द्र मल्लले नेपालको पारी सम्हाल्ने प्रयास गरे । दोस्रो विकेटका रुपमा सुवास खकुरेल ३२ रनमा आउट हुँदा नेपालको स्कोर ६७ रन थियो ।
तेस्रो विकेटका रुपमा कप्तान पारस खड्का व्यक्तिगत ५ रनमा आउट भएपछि नेपाल दबावमा आयो । त्यसपछि शरद भेसवाकर ५, विनोद भण्डारी १ र सोमपाल कामी ४ रनमा आउट भए ।
यसअघि दशौं नम्बरमा व्याटिङ गर्ने सोमपाललाई सातौं नम्बरमा खेलाइएको थियो । तर, प्रशिक्षक र कप्तानको यो रणनीति सफल देखिएन ।
११० रन बनाउँदा ८ विकेट गुमाएको नेपाली टोलीलाई शक्ति गौचनले केही आश देखाए । अन्तिम तीन ओभरमा २७ रन चाहिएको अवस्थामा उनले चौथो र छैटौं बलमा छक्का हान्दै नेपालले आश देखाए ।
तर, ४८.३ ओभरमा उनी क्याचआउट भए । २६ बलको सामना गरेका उनले दुई छक्काको मदतमा १९ रन बनाए । नेपालको पारीमा उनले मात्र छक्का हानेका थिए ।
अन्तिम ओभरमा नेपालाई १० रन चाहिएकामे थियो । पहिलो बलमा करण केसीले चौका हान्दै फेरि नेपाललाई खेलमा फर्काउने संकेत दिए ।
दोस्रो र तेस्रो बलमा रन जोडेको नेपालले चौथो बलमा रन लिन सकेन । पाँचौं बलमा लेग बाइ भएर एक रन पाएको नेपाललाई अन्तिम बलमा ३ रन चाहिएको थियो । तर, बसन्त रेग्मी आउट भएपछि नेपाल २ रनको झिनो अन्तरले पराजित भएको छ ।
यसअघि टस जितेर पहिले व्याटिङ गरेको युगाण्डाले अन्तिम बल खेल्नु अघि सबै विकेट गुमाएर १४६ रन बनायो । सामान्य सुरुवात गरेको युगाण्डाको पहिलो विकेट नेपाली कप्तान पारस खड्काले लिएका थिए ।
सुरुको १० ओभर तीव्र गतिका बलर सोमपाल कामी र डेब्यू ब्वाइ करण केसीले बलिङ गरेका थिए । ११ औं ओभरमा आफ्नेा पहिलो ओभर लिएर आएका पारसले चौथो बलमा मुकासाको विकेट लिँदै नेपाललाई पहिलो सफलता दिलाए ।
१४.४ ओभरमा कयोबीलाई एलबीडब्लू धरापमा पार्दै पारसले नेपाललाई दोस्रो सफलता दिलाए भने २०.२ ओभरमा नेपाली कप्तानले तेस्रो विकेट लिँदा युगाण्डाको ५३ रन थियो ।
युगाण्डा थप रन जोड्न नदिइ शक्ति गौचनले नेपाललाई चौथो सफलता दिलाए । तर, युगाण्डाको पारी मासाबा र डेभिडले सम्हाले । उनीहरुले ६५ रनको साझेदारी गरे ।
४२.१ ऋोभरमा बसन्त रेग्मीले मासाबाको विकेट लिए, जुन खेलको टर्निङ प्वाइन्ट बन्यो । मासाबा ४३ रनमा सुवास खकुरेलबाट क्याच आउट भए । सोही ओभरमा अन्तिम बलमा नेपालले छैटौं विकेट लियो ।
थप २४ रन जोड्दा युगाण्डाले सबै विकेट गुमायो । नेपालका कप्तान पारसले ९ ओभरमा तीन मेडन राख्दै १४ रन खर्चिएर ३ विकेट लिए । सोमपाल कामी र बसन्त रेग्मीले समान २-२ विकेट लिए भने शक्ति गौचनले एक विकेट लिए ।


