म्यानचेष्टर सिटीको उपाधि होडमा आर्सनलको धक्का

५ माघ, काठमाडौं । इंग्लिस प्रिमियर लिग फुटबलमा आर्सनलले म्यानचेष्टर सिटीको उपाधि होडमा धक्का दिएको छ ।
आइतबार राति भएको खेलमा आर्सनलले डिफेण्डिङ च्याम्पियन सिटीविरुद्ध २–० को जित निकालेको हो । हारसँगै सिटी लिग लिडर चेल्सीभन्दा ५ अंकले पछाडि परेको छ ।
इत्तेहाद स्टेडियममा भएको खेलमा आर्सनलले २४ औं मिनेटमा पेनाल्टी गोलबाट अग्रता लिएको थियो । सिटीका कप्तान कोम्पनीले फल गरेपछि पाएको पेनाल्टीमा सान्टी क्याजोलाले गोल गरे ।
दोस्रो हाफको ६७ औं मिनेटमा आर्सनलका जिरुडले गोल गरे । क्याजोलाको फ्रिकिक बलमा उनले क्लोज रेन्जबाट डेह गोल गरेका हुन् ।
खेलमा थप गोल हुन सकेन र आर्सनल २–० को जित निकाल्न सफल भयो ।
हारपछि सिटी ४७ अंकका दोस्रो स्थानमा छ भने लिग लिडर चेल्सीको ५२ अंक छ । आर्सनल ३९ अंकका साथ पाँचौं स्थानमा छ ।
खेलपछि सिटीका प्रशिक्षक म्यानुअल पेलेग्रिनीले प्रिमियर लिगको उपाधिका लागि चेल्सीसँगको खेल निर्णायक हुने बताए । चेल्सी र सिटी जनवरी ३१ मा स्टामफोर्ड ब्रिजमा भिड्नेछन् ।

