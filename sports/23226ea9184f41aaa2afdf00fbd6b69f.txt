महिला राष्ट्रिय क्रिकेटमा नेपालगञ्जको दोश्रो जित

काठमाडौ, पुस १९ – सिनियर महिला राष्ट्रिय क्रिकेट प्रतियोगितामा क्षेत्र नंबर ५ नेपालगञ्जले विजय यात्रा कायमै राखेको छ ।
आफ्नो दोस्रो खेलमा नेपालगञ्जले शुक्रबार क्षेत्र नंबर ३ काठमाडौलाई १ सय १५ रनको फराकिलो अन्तरले पराजित गर्‍यो ।
कीर्तिपुरमा पहिले ब्याटिङ गरी कप्तान नेरी थापाको शतकको मद्दतले २ विकेटको क्षतिमा २ सय ५ रन बनाएको नेपालगञ्जले काठमाडौलाई ९० रनमा सीमित गरी फराकिलो जित हासिल गर्‍यो ।
काठमाडौलाई सस्तैमा समेट्न सामना पुनले ५ विकेट लिइन् । नेपालगञ्जका लागि ब्याटिङ तर्फ नेरी थापाले नटआउट १ सय २८ र तृष्णा सिंहले नटआउट ६१ रनको योगदान गरिन् । यसअघि बिहीबार पनि नेपालगञ्जले क्षेत्र नम्बर २ वीरगञ्जलाई हराएको थियो ।
प्रतियोगितामा क्षेत्र नम्बर ४ भैरहवाले विजयी शुरुवात गरेको छ । भक्तपुरमा भैरहवाले क्षेत्रनंबर २ वीरगञ्जलाई ४२ रनले पराजित गर्‍यो ।
पहिले ब्याटिङ गरेर सरस्वती पुनको ४५ रन मद्दतले १ सय ३५ रन बनाएको भैरहवालाई वीरगञ्जलाई २२ औं ओभरमा ९३ रनमा सीमित गर्‍यो । भैरहवाका लागि वर्षा पुनले चार र ईन्दु बर्माले तीन विकेट लिए ।
