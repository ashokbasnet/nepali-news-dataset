राष्ट्रिय लिग फुटबलमा मनाङको विजयी सुरुवात
७ माघ, काठमाडौं । सर्वाधिक पुरस्कार राशीको राष्ट्रिय लिग फुटबलमा मनाङ मस्र्याङ्दीले विजयी सुरुवात गरेको छ ।
दशरथ रंगशालामा भएको बुधबार भएको उद्घाटन खेलमा मनाङले सुदूरपश्चिमलाई ३-० गोल अन्तरले पराजित गरेको छ ।
खेलमा राष्ट्रिय टोलीका पूर्वकप्तान राजुकाजी शाक्यको प्रशिक्षणमा रहेको मनाङले चौथो मिनेटमा नै अग्रता लिएको थियो । उसका लागि स्टफेनले गोल गरेका हुन् ।
पहिलो हाफमा दुबै टोलीबाट थप गोल भएन । तर, ५० औं मिनेटमा शिव श्रेष्ठले मनाङको अग्रता दोब्बर पारे । ६२ औं मिनेटमा कप्तान अनिल गुरुङले गोल गर्दै मनाङलाई ३-० को जित दिलाए ।

