डिभिजन टू क्रिकेटमा शुक्रबार नेपालले केन्याको सामना गर्ने

८ माघ, काठमाडौं ।  आइसिसी विश्व लिग क्रिकेट डिभिजन दुईको छनोट चरणको अन्तिम खेलमा शुक्रबार नेपालले केन्याको सामना गर्दैछ ।
नामिबियाको राजधानी विन्डहोकस्थित युनाइटेड क्रिकेट क्लबको मैदानमा हुने केन्यासँगको खेल डिभिजन वानमा उक्लन नेपालका लागि निकै महत्वपूर्ण छ ।
नेपालले केन्याविरुद्वको खेलमा जित हासिल गरे डिभिजन एकमा प्रवेश मात्र गर्दैन नेपाली क्रिकेटमा नयाँ इतिहाससमेत रच्नेछ । जितले नेपालले अन्तरमहादेशीय कप र विश्व क्रिकेट च्याम्पियनसीप खेल्नेछ । अन्तरमहादेशीय कप चारदिवसयीय हो भने विश्व क्रिकेट च्याम्पियनसीप एकदिवसीय संरचना हो ।
जारी प्रतियोगितामा यसअघि चार खेल खेलेको नेपालले तीन खेलमा जित तथा एक खेलमा हार बेहोरेको छ । नेपालले प्रतियोगिताको पहिलो खेलमा खराब सुरुवात गरेता पनि त्यसपछिको खेलमा भने उत्कृष्ट खेल प्रदर्शन गर्दै लगातार जित हासिल गर्दै आएको छ ।
पहिलो खेल युगान्डासँग दुई रनले पराजित भएको नेपाल दोस्रो खेलमा चार पटक विश्वकप खेलिसकेको नेदरल्यान्ड्सलाई २ विकेटले पराजित गर्दै नेपाली क्रिकेट इतिहासमा सबैभन्दा ठूलो उपलब्धिसमेत हासिल गर्यो । त्यस्तै, तेस्रो खेलमा क्यानाडालाई ७ विकेट र चौथो खेल आयोजक नामिबियालाई ३ विकेटले पराजित गर्दै नेपालले जित हासिल गर्यो ।
सन् १९९६ को विश्वकपमा वेस्ट–इन्डिजलाई पराजित गरेको केन्या सन् २००३ मा सेमिफाइनलसम्म पुगेर सनसनी मचाएको थियो । न्युजिल्यान्डमा भएको विश्वकप छनोटको अभ्यास खेलमा केन्याले नेपालमाथि १ विकेटको जित हात पारेको थियो ।
प्रतियोगितामा ६ अङ्क बटुलेको आयोजक नामिबिया रनरेटको आधारमा लिगको शीर्ष स्थानमा छ भने समान अङ्क जोडेको नेपाल दोस्रो स्थानमा छ । समान ४/४ अङ्क जोडेका क्यानाडा तेस्रो र नेदरल्यान्ड्स् चौथो स्थानमा छन् भने केन्या र युगान्डा समान २/२ अङ्कका साथ रेलिगेसन जोनमा छन् ।

