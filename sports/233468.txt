नेपाली कप्तान पारस बने डिभिजन टूको उत्कृष्ट खेलाडी

१० माघ, काठमाडौं । नेपाली क्रिकेट टीमका कप्तान पारस खड्का आईसीसी वर्ल्ड क्रिकेट लिग डिभिजन टूमा उत्कृष्ट खेलाडी घोषित भएका छन् ।
नेदरल्याण्ड च्याम्पियन बनेको छ भने नेपाल चौथोमा सिमित भएको छ । तर, नेपाली कप्तान पारस प्लेयर अफ दि सिरिज घोषित भएका हुन् ।
नामिबियामा खड्काको व्याटिङ र बलिङ दुबै उत्कृष्ट थियो । उनले प्रतियोगितामा कुल ६ विकेट लिएका छन् भने दुई अर्धशतकसहित १८५ रन बनाएका छन्, जसमा २० चौका र ६ छक्का समेत संलग्न छ ।
खासगरी प्रतियोगिताको दुई बलियो टीम नेदरल्याण्ड र नामिबियाविरुद्ध नेपालले जित हात पार्दा कप्तान खड्काको महत्वपूर्ण भूमिका रहृयो । नेदरल्याण्डबिरुद्ध नेपालले २ विकेटको जित हात पार्दा उनले २५ रन खर्चेर २ विकेट लिए भने १९ रन पनि बनाए ।
क्यानडाबिरुद्ध ७७ रन बनाउनुकासाथै १ विकेट पनि लिए । जुन खेल नेपालले ७ विकेटले जित्यो । यस्तै नामिबियाबिरुद्ध नेपालले ३ विकेटको जित हात पार्दा पारसले ६४ रन बनाएका थिए ।
डिभिजन टूमा नेपालको पहिलो खेलमा पारसले १४ रन दिएर युगाण्डाको ३ विकेट लिएका थिए भने ५ रन पनि जोडेका थिए । यस्तै लिग चरणको अन्तिम खेलमा केन्याविरुद्ध २० रन बनाएका उनी तेस्रो स्थानका लागि केन्यासँगै भएको खेलमा भने शुन्यमा नै आउट भए ।
केन्यासँग लगातार दोस्रो हार 
केन्यासँग ५ विकेटले पराजित हुँदा डिभिजन वानमा पुग्नबाट चुकेको नेपाल शनिबार फेरि केन्यासँग नै स्तभ्द भएको छ ।
तेस्रो स्थानका लागि नेपाल र केन्या भिडेका थिए, जुन खेल नेपालले १५ रनले गुमाएको छ ।
केन्याले प्रस्तुत गरेको २०९ रनको लक्ष्य पछ्याएको नेपाल ४७ ओभरमा १९३ रनमा अलआउट भयो । विनोद भण्डारी र ज्ञानेन्द्र मल्लले १०७ रनको साझेदारी गरेपनि अन्य व्याट्सम्यान चल्न सकेनन् ।
३५ रन जोड्दा ३ विकेट गुमाएको नेपालको पारी विवोद र ज्ञानेन्द्रले सम्हालेका थिए । चौथो विकेटका रुपमा ज्ञानेन्द्र ४८ रनमा आउट हुँदा नेपालको स्कोर १४२ थियो । थप २० रन जोड्दा विनोद ७७ रनमा आउट भए । ८३ बलको सामना गरेका विनोदले ६ चौका र २ छक्का हानेका थिए ।
तर, विनोद आउट भएपछि नेपालले थप ३१ रन जोड्दा बाँकी ५ विकेट गुमायो ।

यसअघि टस हारेर व्याटिङको निम्तो पाएको केन्याले ५० ओभरमा ९ विकेट गुमाएर २०८ रन बनाएको थियो । उसका लागि नेल्सन ओधिआम्बोले ४८, नरेन्द्र पटेलले ४४ र राकिप पटेलले ३२ रनको योगदान दिए ।
नेपालका सोमपाल कामीले १० ओभरमा दुई मेडन राख्दै ४१ रन खर्चिएर ३ विकेट लिए । सागर पुनले २ तथा शक्ति गौचन र भुवन कार्कीले समान १-१ विकेट लिए ।
नेपाली खेलाडीको प्रदर्शन कस्तो ?
डिभिजन टूमा सर्वाधिक रन बनाउने नेपाली ब्याट्सम्यान ज्ञानेन्द्र मल्ल बने । उनी प्रतियोगिताका धेरै रन बनाउने ब्याट्सम्यानहरुको सूचीमा शीर्ष तीनमा परे । उनले ६ खेलमा २३६ रन बनाए, जसमा केन्याविरुद्ध अविजित ९१ समेत छ ।
दोस्रो स्थानमा पारस रहे, उनले १८५ बनाए । विनोद भण्डारीले १४४ रन बनाए, जसमा अन्तिम खेलमा शनिबार केन्याविरुद्धको ७३ पनि छ ।
बलिङतर्फ नेपाली तीव्र गतिका बलर सोमपाल कामी ११ विकेटका साथ शीर्ष पाँचमा परेका छन् । करण केसीले ९ विकेट लिए । डेब्यू प्रतियोगितामा उनले निकै उत्कृष्ट बलिङ गरे ।
बसन्त रेग्मी र शक्ति गौतनले समान ७/७ विकेट लिए । यो प्रतियोगिताकै क्रममा बसन्त रेग्मी विश्व क्रिकेट लिगमा १०० विकेट लिने पहिलो क्रिकेटर बने ।
नेदरल्याण्ड च्याम्पियन
नामिबियालाई ८ विकेटले पराजित गर्दै नेदरल्याण्डले डिभिजन टूको उपाधि जितेको छ ।
पहिले व्याटिङ गरेको नामिबियाले ४९.२ ओभरमा सबै विकेट गुमाएर २१२ रन बनायो । उसका लागि विलियम्सले ५४ रन बनाए ।
जवाफमा नेदरल्याण्डले ४१ ओभरमा मात्र २ विकेट गुमाएर जित हात पार्‍यो । उसका लागि पिटर बोरेनले अविजित ६० तथा बेन कुपरले अविजित ५१ रन बनाए । उसका माइबर्गले ५० र महमदले ४१ रन बनाए ।
नामिबियाको ५ विकेट लिएका रिपोन म्यान अफ दि फाइनल बने ।

