​संकट झेल्दै नेपालको सय रन पूरा

काठमाडौं, फागुन २४ – विश्वकप छनोट क्रिकेटको आफ्नो दोश्रो खेलमा स्कटल्याण्डसँग खेलिरहेको नेपालले सय रन बनाएको छ । नेपालले  २८ ओभरमा ६ विकेट गुमाएर सय रन बनाएको हो । तर सय रन हान्नेवित्तिकै कप्तान पारस खड्का ६३ रन बनाएर आउट भए ।

यस्तै सोमपाल कामी १८ रनमा रनआउट भए । नेपालका ५ जना ब्याट्सम्यानले बिहीबार दोहोरो अंकमा रन बनाउन सकेनन् । नेपालले १४ रन बनाउँदा ४ विकेट गुमाएको थियो । टीमको स्कोर १ रन हुँदा पहिलो विकेट गुमाएको नेपालले ११ रन हुँदा दोश्रो, तथा १४ रनमा तेश्रो र चौथो विकेट गुमाएको हो । पाँचौ विकेट ३९ रन हुँदा गुमेको थियो । शरद भेषावकर खाता नखोली आउट हुँदा, ज्ञानेन्द्र मल्ल १, दिपेन्द्रसिंह ऐरी १, दिलिपनाथ ४ र आरिफ शेख २ रनमा आउट भए ।
जिम्बाबेको बुलावायोमा रहेको क्वीन्स स्पोर्टस क्लबको मैदानमा टस जितेर पहिले ब्याटिङ रोजेको नेपालले दाेश्रो ओभरदेखि विकेट गुमाउन थालेको थियो । आफ्नो पहिलो खेल हारेको नेपाललाई याे खेल पनि हारे सुपर सिक्समा प्रवेश गर्न कठिन हुनेछ । स्कटल्याण्डले याे खेल जिते सुपरसिक्समा पुग्नेछ । नेपाल र स्कटल्याण्डबीच पछिल्लो समय भएका ३ वटै खेलमा स्कटल्याण्ड विजयी भएको छ ।
समूह ‘बी’मा रहेको नेपालले स्कटल्याण्डसँगै अफगानिस्तान र हङकङसँग खेल्न बाँकी छ । चार अंक जोडेको स्कटल्याण्ड शीर्ष स्थानमा छ भने समान चार अंक नै भए पनि रन रेटको आधारमा जिम्बावे दोस्रो स्थानमा छ ।
