आयोजक सहारा आहा रारा गोल्डकपको पहिलो चरणबाटै बाहिरियो
२० माघ, पोखरा । आयोजक सहारा क्लब मंगलबारबाट सुरू भएको आहा रारा गोल्डकप फुटबलको पहिलो चरणबाटै बाहिरिएको छ ।
मंगलबार भएको उद्घाटन खेलमा सहारा सिमराको नव जनजागृति क्लबले सहारालाई पेनाल्टी सुट आउटमा ४-३ ले पराजित गर्‍यो । निर्धारित समयको खेल ३-३ को बराबरीमा सकिएपछि थपिएको ३० मिनेटमा पनि दुबै टोलीबाट गोल हुन सकेन र खेल टाइब्रेकरमा पुग्यो ।
पोखरा रंगशालामा भएको निर्धारित समयको खेलमा ३-० ले पछि परेको अवस्थामा सहाराले उत्कृष्ट पुनरागमन गरेको थियो ।
चौथो मिनेटमा रवी पासवानको गोलबाट अग्रता लिएको नव जनजागृतिले १० औं मिनेटमा अग्रता दोब्बर पार्‍यो । उसका लागि कुमार गुरुङले गोल गरे । २५ औं मिनेटमा उनले व्यक्तिगत दोस्रो गोल गरेपछि नव जनजागृति आयोजकविरुद्ध ३-० को अग्रता लिन सफल भयो ।
तर, ३० औं मिनेटमा अनिल ओझाले सहाराका लागि गोल गरे । ५३ औं मिनेटमा यू-१९ का अनिल गुरुङले गोल गरे भने ८५ औं मिनेटमा सुवास गुरुङले गोल गर्दै खेललाई बराबरीमा पुर्‍याए ।
थपिएको समयको अन्तिमतिर सुवास वान भर्सेज वानमा चुकेपछि खेलको निर्णय टाइब्रेकरमा पुग्यो । तर, टाइब्रेकरमा आयोजक चुक्यो ।

