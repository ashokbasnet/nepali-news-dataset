नेपाली क्रिकेट टीमलाई नेपाल टेलिकमको साथ

२२ माघ, काठमाडौं । नेपाल टेलिकमले नेपाली राष्ट्रिय क्रिकेट टीमलाई प्रायोजन गर्ने भएको छ । ३ वर्षे प्रयोजन सम्झौता केही दिनमा हुनेछ ।
टेलिकमको बाषिर्कोत्सव कार्यक्रममा प्रवन्ध निर्देशक बुद्धि आचार्यलले क्रिकेट टीमलाई प्रायोजन गर्ने घोषणा गरे ।
प्रायोजनसम्वन्धी अन्तिम सम्झौता भने हुन बाँकी रहेकाले दुबै पक्षले रकम भने खुलाएको छैन ।
क्यानका प्रमुख कार्यकारी अधिकृत भावना घिमिरेले टेलिकमसँग पनि प्रायोजन सम्झौता हुन लागेको बताइन् । ‘आज घोषणा भएको छ । डकुमेन्ट आइपुगेको छैन’ घिमिरेले भनिन्-‘नेपाली क्रिकेटका लागि यो खुसीको खबर हो ।’
नेपाली क्रिकेट टीम झण्डै एक वर्षदेखि प्रायोजकविहीन थियो ।
जगत टमाटालार्इ एक लाख
यसैबीच मन्त्रिपरिषदको बिहीबारको बैठकले आइसीसी लिग डिभिजन थ्रीमा भाग लिएको नेपाली राष्ट्रिय टोलीका सहायक प्रशिक्षक जगत टमाटालाई प्रोत्साहनस्वरुप एक लाख दिने निर्णय गरेको छ ।
अघिल्लो पटक प्रशिक्षक र खेलाडीलाई एक-एक लाख दिने निर्णय गर्दा टमाटाको नाम छुटेको थियो ।
यसैगरी थाइल्यान्डको फुकेटमा सम्पन्न चौथो एसियाली बीच खेलमा कास्य पदक प्राप्त गर्न सफल भगवती माझीलाई पनि एक लाख दिने निर्णय गरिएको खेलकुदमन्त्री पुरुषोतम पौडेलले अनलाइनखबरलाई बताए ।
नेपालमा सम्पन्न महिला भलिबल च्याम्पियनसिप, श्रीलंकामा भएको फुटबल खेलमा भाग लिएका नेपाली खेलाडीलाई जनही २५ हजार दिने निर्णय भएको छ ।

