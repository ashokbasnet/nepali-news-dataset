माइभ्याली गोल्डकपको उपाधि आर्मीको पोल्टामा
२४ माघ, काठमाडौं । इलाममा सम्पन्न माइभ्याली गोल्डकप फुटबलको उपाधि नेपाल आर्मीले जितेको छ ।
शनिबार भएको उपाधि भिडन्तमा थ्रीस्टारलाई सडन डेथमा टाइब्रेकरमा ७-६ ले पराजित गर्दै आर्मीले उपाधिसँगै तीन लाख हात पारेको छ ।
निर्धारित ९० मिनेट र अतिरिक्त ३० मिनेटको खेलमा दुबै टोलीबाट गोल हुन नसकेपछि निर्णय टाइब्रेकरबाट लिइएको हो ।
टाइब्रेकरमा ४-४ गोल भएपछि निर्णय सडन डेथमा गयो, जहाँ राष्ट्रिय टोलीका कप्तान समेत रहेका सागर थापा चुकेपछि आर्मी च्याम्पियन बन्यो ।
आहा रारामा पुलिसको जित
यसैबीच पोखरामा जारी आहा रारा गोल्डकप फुटबलमा पुलिस सेमिफाइनलमा प्रवेश गरेको छ ।
शनिबार पोखरा रंगशालामा भएको खेलमा पुलिसले नव जनजागृति युवा क्लबलाई १-० ले पराजित गर्‍यो । पुलिसको जितमा खेलको ७४ मिनेटमा भरत साहले गरेको गोल नै निर्णायक बन्यो ।

