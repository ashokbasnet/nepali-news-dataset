कीर्तिपुर मैदानमा भोटे ताल्चा लागे कहाँ खेल्ने क्रिकेट ?
राजकुमार श्रेष्ठ
२६ माघ, काठमाडौं । मध्य मेबाट नेपालले आईसीसी वर्ल्ड क्रिकेट लिग च्याम्पियनसिप खेल्नेछ । जसअन्तरगत नेपालले आगामी दुई वर्षमा डिभिजन वानमा रहेका नेदरल्याण्ड, स्कटल्याण्ड, पपुवा न्यूगिनीसहितका सात देशसँग खेल्नेछ ।
‘होम एण्ड अवे सिस्टम’बाट खेल्ने भएकाले सात खेल नेपालले आयोजना गर्नुपर्ने हुन्छ । तर, केही करोड खर्च गरेर अन्तराष्ट्रिय स्तरको बनाउन सकिने एक मात्र क्रिकेट मैदान कीर्तिपुरमा कुनै पनि बेला भोटे ताल्चा लाग्न सक्छ ।
त्रिभुवन विश्वविद्यालयसँग भाडामा लिएको यो मैदानको भाडा झण्डै ३० लाख तीर्न बाँकी छ । पटक-पटक ताकेता गर्दा पनि नेपाल क्रिकेट संघ क्यानले पैसा नदिएपछि त्रिविले ताला लगाउने चेतावनी दिने गरेको छ ।
व्यवस्थापिका संसदको विकास समितिमा सोमबार भएको छलफलमा नेपाली टोलीका कप्तान पारस खड्काले भने-‘मलाई फोन गरेर भन्छन्, तिमीहरुले अभ्यास गर्ने भएकाले मात्र छाडेका हौं, नत्र ताला लगाउँछौं ।’
खेलकुदमन्त्री पुरुषोतम पौडेलले त्रिविका भीसीले आफूलाई फोन गरेर पैसा नतिर्ने हो भने कीर्तिपुर मैदानमा जोत्ने धम्की दिएको सुनाए ।
मन्त्री पौडेलले त्यहाँ ताला लागे कहाँ खेल्ने भन्ने प्रश्न गरेपछि छलफलमा सहभागी नेपाली कप्तान पारसले व्यंग्यात्मक जवाफ दिए-टुँडीखेलमा खेल्छौं ।’
क्यानका सीईओ भावना घिमिरेका अनुसार अहिलेसम्म तिर्न बाँकी ३६ लाखमध्ये ८ लाख हालै मात्र दिइएको छ । बाषिर्क ९ लाख भाडा दिने गरी क्यानले त्रिविसँग कीर्तिपुर मैदान भाडामा लिएको थियो ।
कीर्तिपुरमा मैदान बनाउने पैसा दिन अर्थ तयार
युवा तथा खेलकुद मन्त्रालयका सचिव दीपेन्द्रनाथ शर्माका अनुसार वर्ल्ड क्रिकेट लिग च्याम्पियनसिपका लागि केही महिनाभित्रै कीर्तिपुर मैदान तयार गर्न सकिन्छ ।
बैकुण्ठ अर्याल
तर, त्यसका लागि झण्डै ५ करोड लाग्छ । कीर्तिपुर मैदानमा प्याराफिट, मिडिया सेन्टर, प्लेयर चेन्जिङदेखि शौचालयसमेत बनाउनुपर्ने छ ।
छलफलमा सहभागी अर्थ मन्त्रालयका निमित्त सचिव बैकुण्ठ अर्यालले तत्कालै कीर्तिपुर मैदान बनाउन आवश्यक रकम दिने प्रतिवद्धता जनाए । उनले भने-खेलकुद मन्त्रालयले गृहकार्य गरेर प्रस्ताव ल्याउँछ भने ४/५ करोड दिन सकिन्छ । यसमा कुनै समस्या छैन ।’
मूलपानी मैदान कहिले बन्छ ?
छलफलमा खेलकुदमन्त्री, सचिव र राष्ट्रिय खेलकुद परिषदका सदस्य सचिव युवराज लामाले मूलपानीमा अन्तराष्ट्रिय स्तरको मैदान बनाउने प्रक्रिया अघि बढेको बताए । अधिग्रहण गरिएको जग्गाको मुआब्जा दिने र रंगशाला मर्मतको ठेक्का लगाउने काम भइरहेको बताए ।

मन्त्री पौडेलका अनुसार ३ करोड मुआब्जा र १७ करोड पूर्वाधार निर्माणमा खर्च हुनेछ । तर, लगतै अर्थ मन्त्रालयका निमित्त सचिव अर्यालले खेलकुद मन्त्रालयले खर्च गर्न नसक्ने भएपछि १७ मध्ये १० करोड मात्र रहेको र ७ करोड अन्य खेलकुदमा गइसकेको जानकारी दिए ।
छलफलमा नेपाली टोलीका कप्तान पारस खड्काले भने मुलपानी मैदान बन्छ भन्ने नलागेको बताए । उनले भने-अहिलेसम्म एक प्रतिशत पनि काम भएको छैन । मुलपानी बन्ने हामी खेलाडीहरुले त माया मारिसक्यौं ।’
अर्थ मन्त्रालयका निमित्त सचिव बैकुण्ठ आर्यालले भने प्रत्येक वर्ष ठेक्का लगाउने भन्दा अब मुलपानी मैदानलाई बहुवर्षीय ठेक्कामा लैजान सुझाव दिए । सुरुमा ७६ करोड लागत भनिएकोमा अहिले भण्डै ९० पुगेको छ । तर, अर्थ मन्त्रालय त्यसका लागि पनि तयार रहेको बताए ।
अर्थ मन्त्रालयका निमित्त सचिव अर्यालले भने-तर, खेलकुद परिषद् र मन्त्रालयसँग टेक्निकल क्षमता छैन । मन्त्रालयसँग त शुन्यकै अवस्था छ ।’
मन्त्री र सदस्य सचिवको जुहारी
युवराज लामा
विकास समितिको बैठकमा खेदकुदमन्त्री पौडेल र राखेप सदस्य सचिव युवराज लामाको जुहारी चल्यो ।
लामाले नेतृत्वमा राजनीतिक संकीर्णता देखिएको बताए । मन्त्रीलाई आफूलाई हटाउनैपर्ने र आफूलाई बस्ने पर्ने भन्ने देखिएको भन्दै उनले भने-मलाई पार्टीले नछाड भनेको छ । उहाँलाई हटाउनैपर्छ भनेको होला ।’
प्रचण्ड प्रधानमन्त्री हुँदा नियुक्त भएका लामालाई एमालेका पौडेल मन्त्री भएपछि हटाएका थिए । तर, सर्वोच्चले मन्त्रीको निर्णय रोक्न अन्तरिम आदेश दिए । सदस्य सचिव लामाले मन्त्री र आफ्नो विवादले राष्ट्रिय खेलकुद प्रतियोगिता र क्यानमा प्रत्यक्ष असर परेको बताए ।
छलफलमा खेलकुदमन्त्री पौडेल राखेप सदस्य सचिव युवराज लामा र क्यानको नेतृत्वप्रति खनिए । उनले क्यानले ५ करोड माग्दा आफूले २० करोड दिए पनि काम गर्न नसकेको दाबी गरे ।
काम गर्न नसकेपछि आफूले हटाउँदा अदालतले काखी च्यापेको उनको आरोप थियो । मुलपानी मैदानमा पनि राखेप र क्यानले काम नगरेको उनको आरोप थियो ।
उनले लामाप्रति व्यंग्य गर्दै भने-राष्ट्रिय खेलकुद परिषद् प्रधानमन्त्री भन्दा पनि माथि सर्वोच्च संस्था छ । तर, जिम्मेवारी लिएकाले काम गर्दैनन् ।’
खेलकुद मन्त्री पौडेलले कीर्तिपुर मैदान, होटलमा बसेकोदेखि टिकटसम्मको पैसा तिर्न नसकेको तथा आईसीसीले दिन्छु भनेको पैसासमेत ल्याउन नसकेकाले क्रिकेट संघमा परिर्वतन गर्नुपरेको बताए ।
माओवादी, कांग्रेस, एमालेको आरोप लगाए : पारस
राष्ट्रिय टोलीका कप्तान पारस खड्काले सबैले आफ्नो जिम्मेवारी पूरा गर्न नसकेको बताए । क्यानले आफ्नो जिम्मेवारी पूरा गर्न नसकेको भन्दै उनले भने-गाडी चलाउन जानेको छैन । अनि प्लेन चलाउने कुरा छ । सोच ठूलो छ । तर, कार्यान्वयन गर्ने क्षमता छैन ।’

आफूहरुले खेलाडीहरुको आवाज उठाउँदा कहिले माओवादी, कहिले कांग्रेस त कहिले एमाले भएको आरोप लागेको उनको गुनासो थियो । उनले भने-हामी क्रिकेटको विकास होस् भन्न चाहन्छौं ।’
नेपालमा क्रिकेटको माहोल बनिसकेको भन्दै उनले नेपालसामू भारत, पाकिस्तान, श्रीलंका जस्तो क्रिकेटको स्थापित देश बन्ने मौका पाएको बताए ।
छलफलमा क्यानका सीईओ भावना घिमिरेले बोर्डले आफूलाई कुनै अधिकार नदिएको गुनासो गरिन् ।
विकास समितिले भन्यो-मैदान बनाउ
छलफलपछि विकास समितिले तत्काल क्रिकेट मैदानका लागि आवश्यक बजेट दिन अर्थ मन्त्रालयलाई र खर्च गर्ने क्षमता विकास गर्न खेलकुद मन्त्रालयलाई निर्देशन दिएको छ । साथै क्रिकेट विकासको गुरुयोजना बनाउन पनि समितिले भनेको सभापति रवीन्द्र अधिकारीले बताए ।

