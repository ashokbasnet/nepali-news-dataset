पोखराको क्रिकेट मैदान असारमा बनाइसक्ने लक्ष्य
२६ माघ, पोखरा । नेपाल सरकारका मुख्य सचिव लिलामणि पौडेलले पोखराको क्रिकेट मैदान निर्माणमा सरकारको तर्फबाट आवश्यक सबै सहयोग हुने बचन दिएका छन् । पोखरामा निर्माण हुन लागेको क्रिकेट मैदानको सोमबार अवलोकन गर्दै पौडेलले यस्तो बचन दिएका हुन् ।


सरकारका मुख्य सचिव लिलामणि पौडेल क्रिकेट मैदान निर्माणको योजनाबारे जानकारी लिँदै

उनले भने, ‘पोखराको क्रिकेट मैदानलाई विश्वकै खेल भेन्यू बनाउने पोखरेलीको सोचमा नेपाल सरकार सकारात्मक छ । आवश्यक बजेट विनियोजन हुन्छ ।’
कार्यक्रममा जिल्ला खेलकुद विकास समिति कास्कीका अध्यक्ष सुमन देवकोटाले क्रिकेट मैदानको बृहत विकासका लागि तयार पारिएको योजनाबारे जानकारी गराएका थिए ।
८० रोपनि क्षेत्रफलमा निर्माण भइरहेको क्रिकेट मैदानमा हाल ५ वटा पिच निर्माण भइरहेको छ । खेल अवलोकनका लागि दुईसय भन्दा बढी दर्शक क्षमताको प्याराफिट पनि बनाइने छ । प्याराफिट २० मिटर लम्वाईको हुने छ । यो निर्माणका लागि १५ लाख रुपैयाँ खर्च लाग्ने अनुमान छ । यी सबै काम असार मसान्तसम्म सम्पन्न गरिसक्ने लक्ष्य छ ।
हेम्जा र लेखनाथमा समेत बैकल्पिक क्रिकेट मैदान निर्माणका लागि जग्गा खोज्ने काम भैरहेको जिल्ला खेलकुद विकास समिति कास्कीका अध्यक्ष देवकोटाले जानकारी दिए ।
अवलोकनमा हालै गठन भएको अन्तराष्ट्रिय क्रिकेट मैदान निर्माण समितिका संयोजक अशोक पालिखे, जिल्ला खेलकुद विकास समिति कास्कीका कार्यालय प्रमुख प्रकाश बराल, सहारा क्लवका अध्यक्ष विरभद्र आचार्य, क्षेत्रिय खेलकुद विकास समितिका कोषाध्यक्ष रतन गुरुङ, क्रिकेट संघ कास्कीका प्रतिनिधी लगाएतको सहभागिता थियो ।

