विश्वकप अघिको अभ्यास खेलमा पाकिस्तान र इंग्ल्याण्ड विजयी


क्रिस गेलको विकेट लिएपछि इंग्ल्याण्डका क्रिस वक्स

२६ माघ, काठमाडौं । विश्वकप क्रिकेट अघिको अभ्यास खेलमा पाकिस्तान र इंग्ल्याण्ड विजयी भएका छन् ।
सोमबार भएको खेलमा पाकिस्तानले बंगलादेशलाई ३ विकेटले पराजित गरेको छ ।
बंगलादेशले प्रस्तुत गरेको २४७ रनको लक्ष्य पाकिस्तानले ११ बल बाँकी छँदा ७ विकेट गुमाएर भेट्टायो । पाकिस्तानको सुरुवात खराव रहेपनि मध्यक्रमका ब्याट्सम्यानले सम्हाले ।
सोहेव मकसूदले अविजित ९३ रन बनाए । हृयासिर सोहल र उमेर अकमलले समान ३९ रन बनाए ।
यसअघि पहिले ब्याटिङ गरेको बंगलादेशले अन्तिम बल खेल्नुअघि सबै विकेट गुमाएर २४६ रन बनायो । उसका लागि महमुदुल्लाहले ८३ र तमिम इकबालले ८१ रन बनाए ।
पाकिस्तानका मोहम्मद इर्फान एक्लैले पाँच विकेट लिए । ९.५ ओभर बलिङ गरेका उनले एक मेडन राख्दै ५२ रन दिएका थिए ।
अर्को खेलमा इंग्ल्याण्डले वेष्ट इण्डिजमाथि ९ विकेटको सहज जित हात पारेको छ ।
क्रिस वक्स एक्लैले पाँच विकेट लिएपछि पहिले व्याटिङ गरेको वेष्ट इण्डिज २९.३ ओभरमा १२२ रन जोड्दा अलआउट भयो । उसका लेन्डल सिमोन्सले ४५ रन बनाउनु बाहेक अन्य कुनै ब्याट्सम्यान चल्न सकेनन् ।
जवाफमा इंग्ल्याण्डले २२.५ ओभरमा मात्र एक विकेट गुमाएर लक्ष्य भेट्टायो उसका लागि माइन अलीले ४६ रन जोडे । इयान बेल २३ र जेम्स टेलर २५ रनमा अविजित रहे ।

