राष्ट्रिय बक्सिङ असार ७ गतेदेखि गर्ने घोषणा, केन्द्रले सहयोग नगरेको आरोप

काठमाडौं, वैशाख ३१ । ललितपुर जिल्ला बक्सिङ संघले यही असार ७ देखि ११ गतेसम्म राष्ट्रिय बक्सिङ प्रतियोगिता आयोजना गर्ने भएको छ ।‘ओलम्पिक डे’को अवसर पारेर गर्न लागिएको प्रतियोगितामा चौथो राष्ट्रिय खुल्ला बक्सिङ प्रतियोगिता तथा प्रथम नोभिस जुनिर बक्सिङ प्रतियोगिताका खेल हुनेछन् ।शुक्रबार राजधानीमा आयोजित पत्रकार सम्मेलनमा ललितपुर जिल्ला बक्सिङ संघका अध्यक्ष राम अवालेले प्रतियोगिता आयोजना गर्न नेपाल बक्सिङ संघले भने आवश्यक सहयोग नगरेको आरोप लगाए ।राष्ट्रिय खेलकुद परिषदमार्फत् नेपाल बक्सिङ संघसँग प्रतियोगिता वैशाखमै गर्न स्वीकृति माग्दा संघले असहयोग गरेको अवालेको आरोप छ ।झन्डै डेढ महिनापछि संघले असार मसान्तमा प्रतियोगिता गर्न स्वीकृति दिएपनि उक्त समयमा मौसमका कारण अप्ठ्यारोपर्ने भएकाले असार पहिलो साता प्रतियोगिता गर्न लागिएको तर्क आयोजकको छ ।प्रतियोगितामा २६ जिल्ला, ३ विभागीय टोली र अरु क्लब गरी ३७ टिमका झन्डै ४ सय खेलाडी सहभागी हुनेछन् ।यसपटक खुल्लातर्फ पुरुषका १० र महिलाका ७ स्पर्धा समावेश गरिनेछन् भने नोभिसअर्थात् जुनियरतर्फ ७ तौल समूहका खेल खेलाइनेछ ।प्रतियोगिता आयोजना गर्न करिब २५ लाख खर्च लाग्ने आयोजकको अनुमान छ ।
