इनोभेटिभ र भ्याली पब्लिकलाई उपाधि
२८ माघ, काठमाडौं । आयोजक इनोभेटिभ इङलिस स्कुल र भ्याली पब्लिकले चौथो इनोभेटिभ अन्तरविद्यालय बास्केटबल प्रतियोगताको उपाधि बुधबार जितेका छन् ।
इनोभेटिभ सिनियर ब्वाइज र भ्याली पब्लिक सिनियर गर्ल्समा पहिलो भए । ब्वाइज र गल्र्स दुवैको फाइनलमा इनोभेटिभ र भ्याली पब्लिक नै भिडेका थिए ।
शंखमूलस्थित घरेलु कोर्टमा भएको ब्वाइज फाइनलमा इनोभेटिभले भ्याली पब्लिकलाई ५६-११ ले सजिलै पराजित गर्‍यो । इनोभेटिभको जितमा आशिष बस्नेतले २१ अंक योगदान गरे ।
भ्याली पब्लिक विरुद्ध इनोभेटिभ चारै क्वाटरमा हावी रह्यो । पहिलो क्वाटरमा इनोभेटिभले १६-५ को अग्रता लियो । इनोभेटिभले दोश्रोमा १२, तेश्रोमा पनि १२ र चौथोमा १६ अंक जोड्दा उक्त तीनै क्वाटरमा भ्याली पब्लिक समान २ अंकमा सीमित भयो ।
सिनियर गल्र्समा भ्याली पब्लिकले इनोभेटिभलाई ३५-२३ ले हरायो । भ्याली पब्लिककी सुष्मा गौतमले १२ अंक जोडिन् ।
पहिलो क्वाटरमा ६-२ को अग्रता बनाएको भ्याली पब्लिक दोश्रोमा ८-१० ले पछि पर्‍यो । भ्याली पब्लिकले तेश्रोमा १५-६ र चौथोमा ६-५ स्कोर गर्दै उपाधि सुनिश्चित गर्‍यो ।
ब्वाइजमा इनोभेटिभका अनुपबहादुर बस्नेत र गल्र्समा भ्याली पब्लिककी रोशनी श्रेष्ठ ‘मोस्ट भेलुएबल प्लेयर’ चुनिए । ब्वाइजमा रेडिअन्ट र गल्र्समा रिब्सले अनुशासित टिमको उपाधि हात पारे ।
माघ २३ गतेदेखि सुरु प्रतियोगिताको ब्वाइज र गल्र्समा समान १२-१२ गरी जम्मा २४ टिमले सहभागिता जनाएको इनोभेटिभका प्रबन्ध निर्देशक अनन्त कुँवरले जनाएका छन् ।

