नेदरल्याण्ड, हङकङ र पपुवा न्यूगिनीसँग टी-२० सिरिज खेल्ने क्यानको प्रस्ताव

२९ माघ, काठमाडौं । नेपालले नेदरल्याण्ड, हङकङ र पपुवा न्यूगिनीलाई टी-२० सिरिजको प्रस्ताव गर्ने भएको छ ।
नेपाल क्रिकेट संघ (क्यान)को बिहीबार बसेको बोर्ड बैठकले टी-२० सिरिजका लागि प्रक्रिया अघि बढाउने निर्णय गरेको हो । ‘अप्रिल-मेमा टी-२० सिरिज गर्न प्रक्रिया अघि बढाउने निर्णय भएको छ’ क्यानका प्रमुख कार्यसंचालन अधिकृत छुम्बी लामाले अनलाइनखबरसँग भने ।
उनका अनुसार एकै समय दुई टीम नेपाल आउन तयार भए त्रिदेशीय सिरिज खेलाइने छ । तर, एक देश मात्र आएपनि सिरिज खेल्ने क्यानको तयारी छ ।
एक दिवसीय मान्यता प्राप्त हङकङ यसअघि नै नेपाल आउन सकारात्मक छ ।  डिभिजन टू अघि आईसीसीले नै नेपाल र हङकङबीच श्रीलंकाका तीन टी-२० सिरिज तय भएको थियो । तर, वर्षाका कारण एक खेल मात्र भयो ।
नेदरल्याण्ड हालै मात्र नामिबियामा भएको डिभिजन टू च्याम्पियन बनेर वानमा उक्लिएको टीम हो भने पपुवा न्यूगिनी डिभिजन वानमा नै छ ।
हङकङ र पपुवा न्यूगिनी एकदिवसीय मान्यता प्राप्त देश हुन् । साथै नेपालले कुनै पनि टी-२० अन्तर्राष्ट्रियका लागि एकदिसीय मान्यता प्राप्त मैदान चाहिन्छ । नेपालको कीर्तिपुर मैदानले त्यो मान्यता पाएको छैन । त्यसेले त्यसअघि नै मैदान सुधार गर्ने क्यानको तयारी छ ।
पाकिस्तान र अफगानिस्तानले नेपाली राष्ट्रिय टोलीलाई भ्रमणको निम्तो दिएको छ । तर, सुरक्षाका कारण नेपाली टीम दुबै देशमा नजाने सम्भावना छ ।
हृयूजको सम्झनामा ६३ ओभरको खेल 
नेपाल क्रिकेट संघले अष्ट्रेलियाका क्रिकेटर फिलिप हृयूजप्रति श्रद्धान्जली दिन गर्ने भनिएको ६३ ओभरको खेल पनि अप्रिलमा गर्ने तयारी गरेको छ । त्यसका लागि अष्ट्रेलियाको फस्ट क्लास टीमलाई ल्याउने पहल भइरहेको छ । 
क्रिकेट अष्ट्रेलिया र हृयूजको परिवारले यसअघि नै ६३ ओभरको खेलका लागि सहमति जनाइसकेको छ ।
क्रिकेट संघले बनायो मिसन वर्ल्डकप २०१९
क्यानको बोर्ड बैठकले ‘मिसन वर्ल्डकप २०१९’ बनाएर कावा अध्यक्ष कोइरालाको नेतृत्वमा समिति गठन भएको छ ।
समितिमा क्यानका कावा महासचिव र कोषध्यक्षका साथै राष्ट्रिय कप्तान, प्रशिक्षक, खेलकुद मन्त्रालय र राष्ट्रिय खेलकुद परिषद्का प्रतिनिधि सदस्य छन् भने क्यानका प्रमुख कार्यकारी अधिकृत भावना घिमिरे सदस्य सचिव रहेकी छन् ।
समितिले ०१९ को विश्वकपलार्इ लक्य बनाएर मध्य मेबाट सुरु हुने आईसीसी वर्ल्ड क्रिकेट लिग च्याम्पियनसिपका लागि आवश्यक योजनाहरु बनाउने छ ।
‘पहिलो प्राथमिकता च्याम्पियनसिप हो । त्यसका लागि कीर्तिपुर मैदान सुधारदेखि कुन कुन टीमलाई बोलाउने भन्ने सबै योजना बन्नेछ’ कावा महासचिव कर्माचार्यले अनलाइनखबरसँग भने ।
क्यानको बोर्ड बैठकले फागुन २४ गतेदेखि राष्ट्रिय एदिवसीय तथा टी-२० प्रतियोगिता गर्ने निर्णय गरेको छ । फागुन १२ गतेबाट हरिवन र लाहनमा अन्तर स्कुल महिला क्रिकेट प्रतियोगिता समेत गरिने भएको छ ।

