फिन्च र मार्स चम्किएपछि अष्ट्रेलियाको सुखद सुरुवात

२ फागुन, काठमाडौं । इंग्ल्याण्डलाई १११ रनको नमिठो हार चखाउँदै अष्ट्रेलियाले विश्वकप क्रिकेटमा सुखद सुरुवात गरेको छ ।
मेलबर्न क्रिकेट ग्राउण्डमा टस हारेर पहिले ब्याटिङ गरेको घरेलु टोली सुरुवातमा धरमराएको थियो । ओपनर डेभिड वार्नरसँगै सेन वाट्सन र स्टिभ स्मीथलाई सस्तैमा गुमाएको अष्ट्रेलियाले ११ ओभरमा ३ विकेटको क्षतिमा ७० रन बनाएको थियो ।
तर अर्का ओपनर आरोन फिन्चको शतक तथा कप्तान जर्ज बेली र ग्यान म्याक्सवेलले पारी सम्हाले । विश्वकप २०१५ कै पहिलो शतक बनाएका फिन्चले १२८ बलमा १२ चौका र ३ छक्काको मदतमा १३५ रन बनाए ।


म्याक्सवेलको ६५ रन र कप्तान बेलीको ५५ रनको सहयोगमा अष्ट्रेलियाले ५० ओभरमा ९ विकेट गुमाउँदै ३४२ रन बनायो ।
अष्ट्रेलियाले अन्तिम ओभरको अन्तिम तीन बलमा लगातार ३ विकेट गुएको थियो । विश्वकप २०१५ को पहिलो हृयाट्रिक लिएका इंङ्लिस बलर स्टिभन फिनले १० ओभरमा ७१ रन दिएर ५ विकेट लिए ।


त्यस्तै स्टुआर्ट ब्रोडले २ र क्रिस बोक्सले १ विकेट लिए ।
ओपनिङ जोडी मोइन अली र इयान बेलसँगै ग्यारी ब्यालेन्स सस्तैमा गुमाएपछि इङग्ल्याण्ड सुरुवातमै दबावमा पर्‍यो ।
इङलिस कप्तान ओइन मोर्गान शुन्य रनमै आउट भए । छैटौं नम्बरमा ब्याटिङमा आएका जेम्स टेलरले आक्रामक पारी खेल्दै ९० बलमा ९८ रन बनाए पनि टीमका हार टार्न सकेनन् ।
४१.५ ओभरमा जोस हृयाजलउडको बलमा जम्स एण्डरसन रन आउट भएपछि इंग्ल्याण्ड २३१ रनमा अलआउट भयो ।
अष्टे्रलियाका यूवा अलराउन्डर मिचेल मार्स एक्लैले ५ विकेट लिए । ९ ओभर बिलङ गरेका उनले मात्र ३३ रन दिए । मिचेल स्टार्क र मिचेल जोनशोनले समान २-२ विकेट लिए ।

