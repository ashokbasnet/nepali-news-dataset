दक्षिण अफ्रिकाले जिम्बाबेलाई ६२ रनले हरायो
३ फागुन, काठमाडौं । विश्वकप क्रिकेटको समुह बीको आफ्नो पहिलो खेलमा दक्षिण अफ्रिकाले जिम्बाबेलाई ६२ रनले हराएको छ ।
हेमिल्टनमा जिम्बाब्बे विरूद्ध पहिले ब्याटिङ गरेको दक्षिण अफ्रिकाले ८३ रन जोड्दा चार विकेट गुमाइसकेको थियो । तर, मिलर र डुमिनीले पाँचौ विकेटका लागि अविजित २ सय ५६ रनको साझेदारी गरेपछि दक्षिण अफ्रिकाले ५० ओभरमा चार विकेट गुमाएर ३ सय ३९ रन बनायो ।
आक्रामक ब्याटिङ गरेका मिलरले मात्र ९२ बलमा सात चौका र नौ छक्काको मद्दतमा अविजित १ सय ३८ रन बनाए । डुमिनीले १०० बलमा नौ चौका र तीन छक्कासहित अविजित १ सय १५ रन बनाए ।
जिम्बाबेका पान्यननार, चतारा, चिगाम्बारा र कामान गोजिले समान १-१ विकेट लिए ।
दक्षिण अफ्रिकाले जिम्बाबेलाई ४८.२ ओभरमा २७७ रन जोड्दा प्याक गर्‍यो । जिम्बाबेका लागि मासमकाजाले सबैभन्दा बढि ८० रन बनाए । ७४ बल सामना गरेका उनले ८ चौका र २ छक्का प्रहार गरे । त्यस्तै ओपनर चुबाबाले ६४ र टेलरले ४० रन जोडे ।
दक्षिण अफ्रिकाका इमरान ताहिरले ३ तथा मोर्ने मोर्केल र भरुन फिल्लेन्डरले समान २-२ विकेट लिए ।
तस्वीर : आईसीसी

