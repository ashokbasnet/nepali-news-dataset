आयरल्याण्डसँग ठूला टीम नर्भस
५ फागुन, काठमाडौं । वेष्ट इण्डिजविरुद्ध जित हात पार्दै आयरल्याण्डले समूह बीका प्रतिद्वन्द्वीहरुलाई निकै नर्भस बनाएको इंग्ल्याण्डका पूर्व स्पीनर ग्रेमी स्वानले बताएका छन्  ।

दुई पटकको विश्व विजेता वेष्टइण्डिजलाई ४ विकेटले पराजित गर्ने क्रममा एसोसिएट्स नेशन आयरल्याण्डले ३०५ रनको लक्ष्य २५ बल बाँकी रहँदा नै भेट्टाएको थियो ।
‘यो चार वर्षअघि इंग्ल्याण्डविरुद्ध हात पारेको जित भन्दा राम्रो जित हो’ स्वानले भने-‘त्यसबेला केभि ओब्रायन वन म्यान थिए ।  अहिले टीम इफोर्ट छ ।’
२०११ को विश्वकपमा आयरल्याण्डले ओब्रायनको विश्वकपकै सबैभन्दा छिटो शतकको मद्धतमा स्वानसहितको इंग्ल्याण्डलाई ३ विकेटले पराजित गरेको थियो । ओब्रायनमा मात्र ६३ बलमा ११३ रन बनाएका थिए । एक समय १११ रन बनाउँदा ५ विकेट गुमाइसकेको आयरल्याण्डले २२८ रनको लक्ष्य ५ बल बाँकी छँदा ७ विकेट गुमाएर भेट्टाएको थियो ।
त्यसको चार वर्षपछि वेष्टइण्डिजले ७ विकेटको क्षतिमा ३०४ रन बनायो, जुन सहज लक्ष्य होइन । तर, पल स्टर्लिङ, एड जोएस र ओब्रायनको अर्धशतकको मदतमा ३ विकेटको जित हात पार्दै आयरल्याण्डले एसोसिएट्स जेसनले पनि केही गर्न सक्छन् भन्ने सन्देश दिएको छ ।
बीबीसीसँगको कुराकानीमा स्वानले भने-उनीहरुले विश्व स्तरको प्रदर्शन गरेका छन् ।’
आयरल्याण्डको समूहमा साविकको विजेता भारतसँगै दक्षिण अफ्रिका, जिम्बावे र पाकिस्तान छन् । २००७ को विश्वकपमा सनसनीपूर्ण नजिता निकाल्ने क्रममा आयरल्याण्डले पाकिस्तानलाई सिकार बनाएको थियो ।
शीर्ष चारमा परेर क्वाटरफाइनल पुग्न आयरल्याण्डको अर्को प्रतिद्वन्द्वी यूएई छ ।
पहिलो खेलमा नै टेष्ट नेशस वेष्टइण्डिजलाई धरासायी पार्दै आयरल्याण्डले अण्डरडगको छवि बनाएको भन्दै इंग्ल्याण्डका पूर्व स्पीनर ग्रेमी स्वानले भने-ठूला भनिएका टीमले यो देखेका छन् र उनीहरु अहिले निकै नर्भस छन् ।’

