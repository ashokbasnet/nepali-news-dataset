उत्साही अफगानलाई बंगलादेशले हरायो

६ फागुन, काठमाडौं । डेब्यू वन डे विश्वकपको पहिलो खेलिरहेको उत्साही अफगनिस्तानलाई पराजित गर्दै बंगलादेशले विश्वकप क्रिकेटमा सुखद सुरुवात गरेको छ ।
युद्धका बीच क्रिकेट टीम बनेको १४ वर्षको छोटो अवधीमा नै विश्वकपमा डेब्यू गरेको अफगान पहिलो खेलमा निकै उत्साही थियो । तर, बुधबार भएको आफ्नो पहिलो खेलमा अफगानलाई १०५ रनले पराजित गर्दै बंगलादेशले एसिया कपमा ब्यहोरेको हारको बदला समेत लिएको छ ।
अष्ट्रेलियाको मेनुका ओभलमा टस जितेर ब्याटिङ थालेको बंगलादेशले ५० ओभरमा सबै विकेट गुमाएर २ सय ६७ रन बनायो ।
अफगान बलरहरुले सुरुवाति ओभरमा बंगलादेशी ब्याट्सयम्यानहरुलाई केही दबावमा राखे । तर, ११९ रन जोड्दा चार विकेट गुमाएको बंगलादेशको पारी सकिब अल हसन र मुश्फिकर रहिमले सम्होले ।

पाँचौं विकेटका लागि सकिब र मुश्फिकरले गरेको ११४ रनको साझेदारी नै खेलको टर्निङ प्वाइन्ट बन्यो । मुश्फिकरले ५५ बलमा छ छक्का र एक चौकाको मदतमा ७१ रन बनाए भने सकिबले ५१ बलामा छ चौका र एक छक्काको मदतमा ६३ रन बनाए ।
अनमुल हकले २९, सौम्य सरकारले २८ र मुहमुदुल्लाहले २३ रनको योगदान दिए ।
अफगानिस्तानका मिरवाइस अशरफ, शापुर जादरान र हमिद हसनले समान २-२ विकेट लिए । कप्तान मोहम्मद नाबीले एक विकेट लिएका छन् ।
जवाफमा मैदान उत्रिएको अफगानिस्तानले निकै खराव सुरुवात गर्‍यो । सुरुवातका तीन ओभरमा लगातार तीन विकेट गुमाउँदा उसको स्कोर ३ रन थियो ।
७८ रन जोड्दा ५ विकेट गुमाएको अफगानको पारी समिउल्लाह शेनवारी र कप्तान मोहम्मद नाबीले सम्हाल्ने प्रयास गरे । शेनवारी र नाबीले ५८ रनको साभलेदारी गरे ।
शेनवारी छैटौं विकेटका रुपमा ४२ रनमा आउट भए भने थप रन नजोडी नाबी पभेलियन फर्किए । ४३ बलको समना गरेका उनले ५ चौकाको मदतमा ४४ रन बनाए । शेनवारी र नाबीको साझेदारी टुटेपछि थप २६ रन जोड्दा अफगान अलआउट भयो । 
अफगानिस्तानलाई सस्तैमा समेट्ने क्रममा मशरफ मोर्टाजाले ३ विकेट लिए भने सकिबले २ विकेट लिए । मुश्फिकर रहिम म्यान अफ दि म्याच बने ।

