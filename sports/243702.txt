युभेन्टसको दश अंकको अग्रता

९ फागुन, काठमाडौं । इटालियन सिरिएमा लिग लिडर युभेन्टसले दश अंकको अग्रता कायम गरेको छ ।
शुक्रबार राति भएको खेलमा एटलान्टालाई २–१ गोल अन्तरले पराजित गरेको छ । जितसँगै उसले दोस्रो स्थानमा रहेको रोमासँग १० अंकको दुरी बनाएको छ र रोमाले एक खेल कम खेलेको छ ।
युभेन्टसको घरेलु मैदान टोरिनामा भएको खेलमा अग्रता भने एटलान्टाले लिएको थियो । २५ औं मिनेटमा मिग्लीआसिओले गोल गरे ।
तर, ३९ औं मिनेटमा फनान्डो लोरेन्टले युभेन्टसका लागि बराबरी गोल फर्काए । खेलको ४५ औं मिनेटमा पिर्लोले गोल गर्दै घरेलु टोलीलाई पहिलो हाफमा २–१ को अग्रता दिलाए ।
खेलको दोस्रो हाफमा दुबै टोलीले थप गोल गर्न सकेन र युभेन्टस २–१ ले विजयी भयो ।
जितपछि युभेन्टसको २४ खेलबाट ५७ अंक भएको छ भने दोस्रो स्थानमा रहेको रोमाको २३ खेलबाट ४७ अंक छ ।

