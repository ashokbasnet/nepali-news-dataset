न्यूजिल्याण्ड सुपर एटमा, अफगान बाहिरियो

न्यूजिल्याण्ड विश्वकप क्रिकेटको सुपर एटमा प्रवेश गरेको छ भने एशोसिएट नेशन अफगानिस्तान समूह चरणबाटै बाहिरिएको छ ।
आइतबार भएको खेेलमा न्यूजिल्याण्डले अफगानिस्तानलाई ६ विकेटले पराजित गर्‍यो । जितपछि न्यूजिल्याण्डको ५ खेलबाट १० अंक भएको छ भने चार खेल गुमाएको अफगानले एक मात्र जित निकालेको छ ।
नापियरमा अफगानिस्तानले प्रस्तुत गरेको १८७ रनको सामान्य लक्ष्य न्यूजिल्याण्डले ३६.१ ओभरमा ४ विकेट गुमाएर भेट्टायो । उसका लागि मार्टिन गुप्टिलले ५७ रन बनाए ।
आक्रमक पारी खेलका ब्रान्डन म्याकुलमले १९ बलमा ६ चौका र एक छक्कासहित ४२ रन जोडे । केन विलियम्सनले ३३ रनमा पभेलियन फर्किए ।
सापुर जादरानले दुई तथा मोहम्मद नाबीले एक विकेट लिए ।
यसअघि टस जितेर व्याटिङ रोजेको अफगानिस्तानले ४७.४ ओभरमा सबै विकेट गुमाएर १८६ रन बनाएको थियो ।
अफगानको सुरुवात राम्रो हुन सकेन ।५९ रन बनाउँदा ६ विकेट गुमाएको अफगानिस्तानका समिउल्लाह सेनवारी र नाजिवुल्लाह जादरानले ८६ रनको साझेदारी गरे ।
जादरानले ५६ र सेनवारी ५४ रनमा आउट भए । नौरोज मंगलले २७ र हमिद हसनले १६ रन बनाए । दुई ब्याट्सम्यानले खाता नै खोल्न सकेनन् भने अंकले दोहोरो अंक रन जोड्न सकेनन् ।
न्यूजिल्याण्डका भिट्टोरीले ४ र टेन्ट बोल्टले ३ विकेट लिएका छन् ।

