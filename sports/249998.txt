राष्ट्रिय क्रिकेटमा एपीएफको विजयी सुरुवात

२४ फागुन, काठमाडौं । राष्ट्रिय एकदिवसीय क्रिकेटमा सशस्त्र प्रहरीको एपीएफ क्लबले विजयी सुरुवात गरेको छ ।
आइतबार पुल्चोक इन्जिनियररिङ कलेजको मैदामा भएको उद्घाटन खेलमा एपीएफले क्षेत्र नम्बर ३ काठमाडौंलाई ६४ रनले पराजित गरेको छ ।
पहिले ब्याटिङ गरेको एपीएफले ४५.१ ओभरमा सबै विकेट गुमाएर २१८ रन बनायो । उसका लागि दीपेन्द्र चौधरीले सर्वाधिक ५२ रन बनाए । सुवास खकुरेलले २५ र संजय श्रेष्ठले २४ रनको योगदान दिए । ज्ञानेन्द्र मल्ल २३, आरिफ शेख २२ र भुवन कार्की २० रानमा आउट भए ।
काठमाडौंका उज्वल थापाले २७ रन दिएर ३ तथा रितेश सिंहले २८ रन दिएर ३ विकेट लिए । रुपेश श्रीनिवासले २ विकेट आफ्नो नाममा लेखाए ।
२१९ रनको लक्ष्य पछ्याएको काठमाडौं ४४.४ ओभरमा सबै विकेट गुमाएर १५३ रन मात्र बनाउन सक्यो । अदिल खानले २८ जोडे भने सुदिप शर्माले अविजित २५ र भुपेन्द्र थापा क्षेत्रीले २५ रन जोडे ।
उसलाई सस्तैमा समेट्ने क्रममा एपीएफका संजम रेग्मीले २३ रन दिएर चार विकेट लिए । यज्ञमान कुमालले २ विकेट हात पारे ।
संजम म्यान अफ दि म्याच बने ।

