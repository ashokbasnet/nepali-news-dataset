प्रधानमन्त्री कप महिला राष्ट्रिय क्रिकेट भोलिदेखि, विजेतालाई ५ लाख

कैलाली जिल्ला खेलकुद विकास समितिको आयोजना र राष्ट्रिय खेलकुद परिषद (राखेप)को समन्वयमा फागुन ९ देखि १३ गतेसम्म सो प्रतियोगिता हुन लागेको हो ।

निर्माणाधीन फाप्ला अन्तर्राष्ट्रिय क्रिकेट मैदानमा हुने प्रतियोगिताको सम्पूर्ण तयारी पूरा भएको मंगलबार धनगढीमा आयोजित पत्रकार सम्मेलनमा प्रतियोगिताका संयोजक बाबुराजा श्रेष्ठले जानकारी दिए ।

प्रतियोगिताको उद्घाटन खेल आयोजक सुदूरपश्चिम र पश्चिमाञ्चलबीच हुने उनले बताए ।

प्रतियोगितामा पाँच विकास क्षेत्र र सशस्त्र प्रहरी बलको एपीएफ गरी ६ टिमको सहभागिता रहेको छ ।

लिगकम नकआउटका आधारमा हुने प्रतियोगिताको विजेता टिमले नगद ५ लाखसहित ट्रफी र उपविजेताले २ लाख रुपैयाँ पुरस्कार प्राप्त गर्ने संयोजक श्रेष्ठले जानकारी दिए ।

नेपाल सरकारको वार्षिक ‘क्यालेन्डर’अनुसार प्रधानमन्त्री कप महिला राष्ट्रिय क्रिकेट प्रतियोगिता आयोजनाको जिम्मेवारी कैलाली जिल्ला खेलकुद विकास समितिले पाएको हो ।

प्रतियोगिता आयोजनामा करिब ३८ लाख ६३ हजार रुपैयाँ खर्च हुने अनुमान आयोजकको छ । प्रतियोगितालाई सगरमाथा सिमेन्टले मुख्य प्रायोजन गरेको छ ।
