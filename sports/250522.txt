राष्ट्रिय क्रिकेटमा आर्मी र नेपालगञ्ज विजयी

२५ फागुन, काठमाडौं । राष्ट्रिय एकदिवसीय क्रिकेटमा क्षेत्र नम्बर ५ नेपालगञ्ज र नेपाल आर्मी क्लब विजयी भएका छन् ।
त्रिबि क्रिकेट मैदानमा भएको खेलमा आर्मीले क्षेत्र नम्बर १ बिराटनगरलाई २ विकेटले पराजित गरेको छ । बिराटनगरले प्रस्तुत गरेको १ सय ९२ रनको लक्ष्य आर्मीले ४३ ओभरमा ८ विकेट गुमाएर भेट्टाएको हो ।
आर्मीका लागि महेश क्षेत्रीले ६१ रन बनाए भने अनिल मण्डलले ५४ रनको योगदान दिए । विराटनगरका सिद्धान्त लोहनीले ४ विकेट लिएपनि टोलीको हार टार्न सकेनन् ।
यसअघि पहिले ब्याटिङ गरेको विराटनगरले ४७ दशमलव ४ ओभरमा सबै विकेट गुमाएर १ सय ९१ रन बनाएको थियो ।उसका लागि जुगल चौधरीले ४३ रन बनाए ।
आर्मीका जितेन्द्र मुखियाले चार विकेट लिए भने अभिनाष कर्ण र राहुल विश्वकर्माले समान २-२ विकेट लिए ।
नेपालगञ्जले वीरगञ्जलाई हरायो
यस्तै क्षेत्र नम्बर ५ नेपालगञ्जले क्षेत्र नम्बर २ वीरगञ्जलाई ८ विकेटको फराकिलो अन्तरले पराजित गरेको छ ।
१ सय ९९ रनको लक्ष्य नेपालगञ्जले २ विकेटको क्षतिमा भेट्टायो । उसका लागि प्रज्वल शाहीले ९६ तथा सुवेन्दु पाण्डेले ५८ रन बनाए ।
यसअघि पहिले ब्याटिङ गरेको वीरगञ्जले ४१ ओभर १ बलमा सबै विकेट गुमाएर १ सय ९८ रन बनायो । नेपालगञ्जका आकाश विष्टले ४ विकेट लिए ।

