दुःखै दुःखमा फुटबल क्लबहरु, खर्च धान्नै मुस्किल
२६ फागुन, काठमाडौं । विसं १९८९ ताका राणा शासनले सर्वसाधारणलाई भेला हुन पाउने साधारण अधिकारबाट समेत बन्देज गरेको थियो । शासन व्यवस्था उल्टाउन लागेका तत्कालीन युवाले आफ्नो उद्देश्य प्राप्तिका लागि सङ्गठिन हुन एउटा माध्यमको जरुरत महसुस गरे । सोझै राजनीतिक सङ्गठन बनाएर आफ्ना काम गर्दा सत्ताको आँखामा परिने डरले उनीहरुले फुटबलको सहारा लिनुप¥यो र जन्मिन पुग्यो अन्नपूर्ण क्लबको नामले चिनिएको आरसिटी (रानीपोखरी कर्नर टिम) क्लब ।
क्लबको भवन जमलमा छ । भवनको शिलान्यास २०३६ सालको जनमत सङ्ग्रहकै दिन जनआन्दोलनका सर्वोच्च कमाण्डर गणेशमान सिंहले गरेबाट यो क्लबको स्थापना राजनीतिक उद्देश्यले नै थियो भन्ने थप पुष्टि गर्छ ।
देशमा प्रजातन्त्रको प्रादुर्भाव भएपछि व्यावसायिक क्लबको छवि बनाएको आरसिटीले छ पटक सहिद स्मारक ए डिभिजन लिग जितिसकेको छ । क्लबसँग देशका सबै नकआउट उपाधि हात पारेको स्वर्णिम अनुभव पनि छ ।
 तर विडम्बना, नेपालकै जेठो क्लबको इतिहास बनाउँदै सफलता चाखेको आरसिटी अहिले पहिलोपटक बी डिभिजनमा झरेको छ ।
आरसिटीकै समकालीनका रुपमा १९९१ सालमा स्थापना भएको न्युरोड टिम (एनआरटी) को कथा पनि कम मार्मिक छैन । करिब ८० वर्षसम्म ए डिभिजनको मात्र यात्रा गरेको एनआरटीले केही वर्षअघि मात्र फुटबल गतिविधि नगर्ने निर्णय ग¥यो । उसले बढ्दो ऋणका कारण क्लब चलाउन नसक्ने कारण देखाउँदै अझै केही वर्षसम्म खेल्न नसक्ने निर्णय गरेको हो । देशमा सञ्चालन हुने प्रायः नकआउट प्रतियोगिता जित्नुका साथै ए डिभिजन लिगमा चार पटक कब्जा जमाएको एनआरटीले हाल अर्थाभावका कारणले खेल्न छोडेबाट स्वतः बी डिभिजनमा झरेको छ ।
एन्फा र क्लबबीच कटुता 
आरसिटीलाई गत वर्ष भएको एनसेल कपमा भाग नलिएको भन्दै अखिल नेपाल फुटबल सङ्घ (एन्फा)ले रु पाँच लाख जरिवानासहित लिगमा तीन अङ्क घटाएर कारबाही गरेको थियो ।
त्यसको असर क्लबमा परकाले बी डिभिजनमा झरेको क्लबका पदाधिकारी बताउँछन् । एन्फाले कम्तीमा एक महिना अगाडि नै क्लबलाई प्रतियोगिताबारे परिपत्र गर्नुपर्ने नियमविपरीत आफूहरुले १० दिनअघि मात्र जानकारी पाएकाले तयारी गर्न कठिनाइ भएर एनसेल कप नखेलेको भनाइ आरसिटीका अध्यक्ष सुरेशकाजी शाक्यको छ ।
एन्फा क्लबलाई गर्ने व्यवहारमा एकरुपता नभएका कारण आफ्नो क्लब फसेको आरोप अध्यक्ष शाक्यको छ । आफ्ना विरोधी क्लबलाई पन्छाउने एन्फाको रणनीति नै भएको उहाँ बताउनुहुन्छ ।
एन्फाको कारबाहीमा आरसिटी मात्र नभएर हिमालयन शेर्पा र फ्रेन्ड्स पनि परेका छन् । गत वैशाखमा एन्फाले बैठक बोलाएको थियो तर उनीहरुले बहिष्कार गरे । ती क्लबलाई बैठक बहिष्कार गरेको आरोपमा चैत मसान्तसम्मका लागि कारबाही गरिएको एन्फाले जनाएको छ ।
“उहाँहरु लिखित त के मौखिकरुपमा कुरा नै नगरी नियम मिचेर एकैचोटि मिडियामा जानुभयो, जसले फुटबलको वातावरण नै बिग्रियो,” एन्फाका महासचिव तथा सङ्कटा क्लबका अध्यक्ष इन्द्रमान तुलाधर बताउनुहुन्छ ।
अर्को क्लब सरस्वती पनि कारबाहीमा परेको थियो तर पछि फुकुवा गरियो । “तुरुन्तै सम्पर्कका आएकाले उसको कारबाही फुकुवा गरियो,” तुलाधरले भन्नुभयो ।
 सरस्वती क्लबका अध्यक्ष शिक्षित पराजुली आफ्नो क्लब एन्फाको सम्पर्कमा आएको नभएर एन्फाले नै केही सदस्यलाई प्रलोभनमा पारी क्लबलाई फुटाएर कमजोर पार्ने खेल खेलेको आरोप लगाउनुहुन्छ । उहाँ एन्फाको बैठक आफूहरुले बहिष्कार गरेको स्वीकार्दै प्रतिप्रश्न गर्नुहुन्छ, “फुटबल विकासको एजेन्डा नै नभएको बैठकको के काम ?”
आफ्ना पदाधिकारीका स्वामित्व भएकाबाहेकका क्लबलाई आफ्ना विरोधी ठानेर त्यहीअनुसारको व्यवहार गर्नु एन्फाको रवैया रहेको क्लबको आरोप छ । उनीहरु जानाजान एन्फाले षडयन्त्र गरेर आफ्ना क्लबलाई ‘रेलिगेसन’मा पार्ने गरेको उनीहरु बताउँछन् ।
एन्फाका कार्यबाहक अध्यक्ष ललितकृष्ण श्रेष्ठ एन्फा सबैको छाता सङ्गठन भएकाले सबै क्लब, खेलाडी र पदाधिकारीलाई समान व्यवहार गर्ने गरेको दाबी गर्नुहुन्छ । “नियमभित्र रहेर सबैले खेल्ने हो नजिक टाढा भन्ने नै छैन,” उहाँ भन्नुहुन्छ । उहाँ एन्फाको विधिविधान सबैले पालना गर्नुपर्नेमा जोड दिनुहुन्छ ।
पुरस्कार राशि वृद्धि तर क्लबहरु आर्थिक सङ्कटमा 
आरसिटी क्लबको वार्षिक बजेट करिब ३५÷३६ लाख मात्र छ । क्लब धान्न कम्तीमा पनि वार्षिक ८०÷९० लाखबिना मुस्किल पर्ने क्लबका पदाधिकारी बताउँछन् । हाल प्रायोजकले सहयोग गर्दागर्दै पनि घाटामा गएको यो क्लबको करिब रु १५/२० लाख ऋण छ ।
पहिले धेरै ऋण भएकामा क्लब बी डिभिजनमा घटुवा भएपछि महँगा खेलाडी अनुबन्ध गर्नु नपरेकाले तिर्नतिर लागेपछि मात्र ऋण कम हुँदै गएको क्लबको भनाइ छ । प्रत्येक ए डिभिजनका क्लबलाई एन्फाले वार्षिक रु १० लाख दिने गर्छ । घटुवा भएपछि आरसिटी भने त्यसबाट वञ्चित भएको छ ।
 करिब रु एक करोड तीन लाख ऋण लागेपछि फुटबल गतिविधि ठप्प पार्ने निर्णय गरेको एनआरटी क्लबले खेल्न छोडेपछि ऋण रु ६० लाखमा झरेको छ । ऋण पूरै चुक्ता नगर्दासम्म फुटबल नखेल्ने महासचिव विनय प्रधान बताउनुहुन्छ । क्लब धान्न नै वार्षिक रु एक करोड चाहिने भएकाले त्योभन्दा बढी आम्दानी नहुँदासम्म क्लब चलाउन नसकिने उहाँको भनाइ छ ।
सरस्वती क्लबको वार्षिक आम्दानी करिब रु २०/२५ लाख छ तर ऋण भने करिब रु ३०/३५ छ । राष्ट्रिय लिग खेल्नबाट वञ्चित क्लबलाई बुढासुब्बा गोल्डकप खेल्दा रु १२ लाख जति खर्च थपिएको छ । खेलाडी अनुबन्ध गरेको बेला एउटा खेलाडीलाई खेलेको बेला दैनिक भत्तासहित २०/२५ हजार उपलब्ध गराउने  सरस्वतीको सिम्रिकसँग प्रायोजन सम्झौता भएको थियो । तर हाल त्यो तोडिएको छ । पहिले होर्डिङ बोर्डबाट पनि आम्दानी भएकामा अहिले त्यो पनि नभएपछि खर्च धान्न नसकेर क्लब ऋणमा डुबेको अध्यक्ष पराजुलीको दुखेसो छ ।

एन्फाले यसै वर्षदेखि थालेको राष्ट्रिय लिगको विजेतालाई रु एक करोड, दोस्रोलाई रु ५० लाख, तेस्रोलाई रु २५ लाख तथा सर्वोत्कृष्ट र उत्कृष्ट खेलाडीका पाँच विधाका लागि पाँच वटा मोटरसाइकलको पुरस्कार राखेको छ जसको जम्मा बजेट करिब रु पाँच/छ करोड पुग्छ ।

सहिद स्मारक ए डिभिजन लिगको विजेतालाई रु ७५ लाख, उपविजेतालाई रु सात लाख ५० हजार र तेस्रोलाई रु पाँच लाख ५० हजारका साथै पाँच मोटरसाइकल दिइन्छ । यसको जम्मा बजेट रु तीन करोड हाराहारी हुन्छ ।

राष्ट्रिय लिग र ए डिभिजन लिगको पुरस्कार राशि देशको समग्र फुटबलको व्यावसायिकताको तुलनामा धेरै भएको गुनासो क्लबका पदाधिकारीको छ । उनीहरु एन्फाले गरेको पुरस्कारको वृद्धिले धनी क्लब र नाम चलेका केही खेलाडीलाई मात्र फाइदा पुग्ने बताउँछन् । देशको समग्र फुटबललाई अगाडि बढाउने हो भने एन्फाले क्लबलाई दिने रकममा वृद्धि गरेर पुरस्कार राशि घटाउनुपर्ने उनीहरुको भनाइ छ ।

विभागीय टोलीबाहेक थोरै क्लबसँग मात्र अभ्यासका लागि आफ्नै मैदान छ । बजेट अभावले क्लबले उपयुक्त मैदान खरिद गर्न नसकेको भनाइ आरसिटीका अध्यक्ष शाक्यको छ । “आफ्नो मैदान नभएकाले हाम्रो क्लब जमलबाट लगनखेलको बुद्धि विकास मण्डलमा अभ्यासका लागि पुग्नुपर्ने बाध्यता छ,” शाक्य भन्नुहुन्छ ।

एनआरटीका महासचिव प्रधान पुरस्कार राशि मात्र वृद्धि गर्न हतार गर्ने एन्फाले आफूहरु जस्तो पुरानो क्लबको अवस्था खस्कँदा सहयोगको कुनै योजना नल्याएको गुनासो गर्नुहुन्छ । उहाँ भन्नुहुन्छ, “क्लबले नौ महिनासम्म खेलाडी पाल्नसक्ने बनाउने योजना एन्फाले ल्याउनुपर्छ ।”

सरस्वती क्लबका अध्यक्ष पराजुली राष्ट्रिय टिमको राम्रो नतिजाको अपेक्षा गर्ने हो भने खेलाडी उत्पादन गर्ने क्लब बचाउनै पर्ने धारणा राख्नुहुन्छ । अध्यक्ष पराजुली भन्नुहुन्छ, “पुरस्कार राशि घटाएर भए पनि क्लब बचाउनुपर्छ ।”

एन्फाका कार्यबाहक अध्यक्ष श्रेष्ठ अन्य देशमा जस्तै नेपालमा पनि फुटबलको प्रतिस्पर्धाका लागि पुरस्कार राशि बढाउन आवश्यक रहेको धारणा राख्नुहुन्छ । प्रतिस्पर्धामा आउन नसक्ने क्लबले एन्फामाथि आरोप लगाउने गरेको गुनासो उहाँको छ ।

क्लबलाई दिने सुविधा विस्तार गर्दै लाने उद्देश्यले मोफसलमा ‘अवे म्याच’ खेल्न जाने यहाँका क्लबलाई रु १५ लाख दिने एन्फाले घोषणा गरेको श्रेष्ठले जानकारी दिनुभयो ।

उहाँ क्लबलाई आफ्नो आर्थिक हैसियत बढाउने सुझाव दिँदै भन्नुहुन्छ, “क्लबले सामुदायिक जनसम्बन्ध विस्तार गर्नुप¥यो, प्रायोजक खोज्नुप¥यो, सदस्यता बढाउनु प¥यो, स्वयम्सेवकको सट्टा व्यावसायिक व्यक्तिले क्लब चलाउनुप¥यो अनि आयस्रोत आफैँ जुट्छ ।” रासस


