जित शाल्केको, रियल मड्रिड क्वाटरफाइनलमा

२७ फागुन, काठमाडौं । च्याम्पियन्स लिगको प्रि क्वाटरफाइनलको दोस्रो लेगमा शाल्केले रियल मड्रिडलाई पराजित गरेको छ । मंगलबार राति भएको खेलमा शाल्केले रियल मड्रिडलाई ४-३ गोल अन्तरले पराजित गरेको हो ।
तर, समग्रमा ५-४ को जित हात पार्दै मड्रिड लगातार पाँचौ पटक क्वार्टरफाइनलमा प्रवेश गरेको छ । पहिलो लेग रियलले २-० ले जितेको थियो ।
रियलको घरेलु मैदानमा भएको खेलमा शाल्केले २० औं मिनेटमा फुक्सको गोलबाट अग्रता लियो । तर, यो अग्रता धेरैबेर टिक्न सकेन ।
२५ औं मिनेटमा घरेलु टोलीका लागि क्रिष्ट्रियानो रोनाल्डोले बराबरी गोल फर्काए ।
खेलको ४० औं मिनेटमा हन्टलरले शाल्केलाई फेरि अग्रता दिलाए । तर, रोनाल्डोले व्यक्तिगत दोस्रो गोल गरेपछि पहिलो हाफ २-२ को बराबरीमा सकियो ।
५२ औं मिनेटमा करिम बेन्जिमाले गोल गर्दै रियललाई ३-२ को अग्रता दिलाए । तर, यो पनि धेरैबेर टिक्न सकेन । शेनले ५७ औं मिनेटमा शाल्केका लागि बराबरी गोल गरे ।
खेलको ८४ औं मिनेटमा हन्टलरले व्यक्तिगत दोस्रो गोल गरेपछि शाल्के ४-३ ले विजयी भयो ।
तर, पहिलो लेगमा व्यहोरेको २-० को हार शाल्केलाई महंगो शावित भयो । र, समग्रमा ५-४ को हारसँगै च्याम्पियन्स लिगको प्रि क्वाटरफाइनलबाटै बाहिरियो ।

