दुई कीर्तिमानसँगै राष्ट्रिय क्रिकेटमा आर्मीको दोस्रो जित

२७ फागुन, काठमाडौं । राजधानीमा जारी राष्ट्रिय एकदिवसीय क्रिकेटमा त्रिभुवन आर्मी क्लबले लगातार दोस्रो जित हात पारेको छ ।
क्षेत्र नम्बर ७ जनकपुरलाई १३४ रनको फराकिलो अन्तरले पराजित गरेको आर्मीले दुई राष्ट्रिय कीर्तिमान समेत राखेको छ ।
पुल्चोकमा पहिले ब्याटिङ गरेको आर्मीले अनिल मण्डलको शतकको मदतमा ५० ओभरमा ६ विकेट गुमाएर ३८३ रन बनायो । यो राष्ट्रिय क्रिकेटमा अहिलेसम्मकै ठूलो लक्ष्य हो । यसअघि गत वर्ष विराटनगरले काठमाडौंविरुद्ध ३१४ रन बनाएको थियो ।
उसका लागि अनिल र महेश क्षेत्रीले पहिलो विकेटका लागि २१५ रनको साझेदारी गरे । यो राष्ट्रिय क्रिकेटमा कुनै पनि विकेटका लागि भएको ठूलो साझेदारी हो ।
अनिल ११४ रनमा आउट भए । उनले ११५ बलमा १०० रन बनाएका थिए । महेशले विनोद भण्डारीसँग दोस्रो विकेटका लागि ८६ रनको साझेदारी गरे । विनोद ५६ रनमा आउट भए । उनले मात्र २६ बलमा अर्धशतक बनाए ।
महेश तेस्रो विकेटका रुपमा ९८ रनमा आउट भए । नरेश बुढायरले ४१ रनको योगदान दिए । जनकपुरका राहुल प्रताव सिंह र हरिशंकर साहले २-२ विकेट लिए ।
३८४ रनको ठूलो लक्ष्य पछ्याएको जनकपुरले ५० ओभरमा ६ विकेट गुमाएर २४९ रन मात्र बनाउन सक्यो । उसको सुरुवात राम्रो हुन सकेन । ९३ रन जोड्दा चार विकेट गुमाइसकेको थियो । तर, राहुल प्रताप सिंह र हिमान्शु दत्तले पाँचौं विकेटका लागि ११२ रनको साझेदारी गरे ।
राहुल ६१ रनमा आउट भए । हिमान्शु दत्तले ५४ रनमा पभेलियन फर्किए । हरिशंकर साहले ४८ रन जोडे ।
आर्मीका जितेन्द्र मुखियाले २ विकेट लिए ।
खेलमा अनिल म्यान अफ दि म्याच बने ।
बिराटनगरको पहिलो जित
कीर्तिपुरमा भएको खेलमा क्षेत्र नम्बर १ बिराटनगरले क्षेत्र नम्बर ८ पोखरालाई १७४ रनले पराजित गरेको छ ।
पहिले ब्याटिङ गरेको बिराटनगरले ५० ओभरमा ८ विकेट गुमाएर २६४ रन बनाषे । उसका लागि सिद्धान्त लोहनीले ६७ र मेहबुब आलमले ४८ रन जोडे । रवी रोयले ३५ र मंजित श्रेष्ठले ३० रन जोडे ।
पोखराका दीपेश श्रेष्ठले ३ विकेट लिए भने सुशील कँडेलले २ विकेछ हात पारे ।
जवाफमा मैदान उत्रिएको पोखरा २९.५ ओभरमा ९० रन जोड्दा अलआउट भयो । उसका आकास थापाले ४६ रन जोडे पनि अन्य ब्याट्सम्यान चल्न सकेनन् । उसका सात ब्याट्सम्यानले दोहोरो अंक बनाएन सकेनन् भने ओपनर संजोश भट्टराई शुन्यमै आउट भए ।
पोखरालाई सस्तैमा समेट्ने क्रममा ललित राजवंशीले ४ विकेट लिए भने मोहम्मद हजरत अली र शाक्पा लामाले २-२ विकेट हात पारे ।
खेलमा सिद्धान्त म्यान अफ दि म्याच बने ।

