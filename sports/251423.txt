भारतविरुद्ध साफको नजिता दोहोर्‍याउने प्रयास

२७ फागुन, नयाँदिल्ली । पछिल्लो तीस वर्षमा नेपाल र भारतीय फुटबल टीम १५ पटक आमने सामने भएका छन् । सन् १९८५ को साउथ एसियन गेम्समा ढाकाबाट सुरु भएको भिडन्तमा भारत हावी हुँदै आएको छ । भारतले ११ जित हात पारेको छ ।
नेपाल दुई खेलमा मात्र विजयी भएको छ । पछिल्लो पटक साफ च्याम्पियनसिपको समूह चरणमा भएको भेटमा नेपालले २-१ को जित निकालेको थियो ।
बिहीबार गुवाहटीमा विश्वकप फुटबलको प्रारम्भीक छनोटमा भारतविरुद्ध उत्रँदा नेपाल यस्तै नजिताको खोजीमा हुनेछ । नेपाल र भारतको खेल इन्धिरा गान्धी रंगशालामा नेपाली समय अनुसार सवा ७ बजे हुनेछ ।
‘हामीले पछिल्लो साढे दुई साता धेरै मेहनत गरेका छौं’ बुधबार आयोजित पत्रकार सम्मेलनमा नेेपालका प्रशिक्षक ज्याक स्टेफनोस्किले भने-‘दुबै टीमको बराबर सम्भावना छ ।’
उनका अनुसार युवा स्ट्राइकर विमल घर्तीमगर चोटमुक्त हुँदैछन् । उनी भारतसँगको खेलमा खेल्ने नखेल्ने बिहीबारमात्र थाहा हुनेछ ।
नेपाली कप्तान सागर थापाले नेपालविरुद्ध खेल्दा भारत दबावमा हुने बताउँछन् । दुबै टीमलाई एकअर्काको कमजोरी र सबल पक्ष जानकारी रहेको भन्दै उनले भने भारतीय टीममा रहेका नयाँ अनुहार नेपालका लागि फाइदा हुनसक्ने बताए ।
नेपालका पूर्वप्रशिक्षक स्टेफेन कन्स्टेन्टाइन भारतको प्रशिक्षक छन् । उनले भारतीय राष्ट्रिय टीम सम्हालेयता पहिलो पटक नेपालविरुद्ध खेल्न लागेका हुन् ।
 नेपालका प्रशिक्षक ज्याक फुटबलमा स्टेफेन सम्मानित व्यक्ति चउको भन्दै भारतले राम्रो तयारी गरेको अनुमान गर्छन् । स्टेफेन १९९९ देखि २००१ सम्म नेपालको प्रशिक्षक थिए ।
स्टेफेनले नेपालको प्रशिक्षक हुँदाका दिन आफ्नो सम्झनामा रहेको बताए । तर, भारतलाई दोस्रो चरणमा पुर्‍याउने आफ्नो अहिलेको जिम्मेवारी भएको उनले बताए ।
धेरैले भारतलाई जितको दावेदारका रुपमा हेरेको भन्दै उनले भने-‘नेपाल निकै संगठित टीम हो र उसले अन्तिमसम्म पनि चुनौती दिन्छ भन्ने मलाई थाहा छ । जब टीमले प्रतिस्पर्धाका लागि तयार हुन्छ, को राम्रो भन्ने अर्थ हुँदैन । अबसरमा भर पर्छ ।’

