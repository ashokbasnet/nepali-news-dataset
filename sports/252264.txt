तेक्वान्दो खेलाडी संगीना १५ लाख नगदसहित सम्मानित

२९ फागुन, काठमाडौं । सरकारले ओलम्पिक खेल्ने पहिलो नेपाली खेलाडी संगीना बैद्यलाई १५ लाख नगदसहित सम्मान गरेको छ ।
राष्ट्रपति भवन शितलनिवासमा आयोजित कार्यक्रममा राष्ट्रपति डा. रामवरण यादवले  बैद्यलाई १५ लाखको चेक प्रदान गरे ।
मन्त्रिपरिषद्ले दक्षिण एसियाली खेलकुद (साग) मा दुई स्वर्ण, एसिया प्यासिफिक खेलकुदमा एक स्वर्ण पदक तथा ओलम्पिकमा छनोट हुन सफल सङ्गीनालार्इ नगद पुरस्कारले सम्मान गर्ने निर्णय गरेको थियो ।
कार्यक्रममा एसियाली प्रतिस्पर्धामा काश्य जितेकी साम्बो खेलाडी भगवती माझीलाई एक लाख, श्रीलङ्कामा भएको पहिलो दक्षिण एसियाली महिला भलिबल र पाकिस्तानमा सम्पन्न तेस्रो महिला साग फुटबलका उपविजेता टिम तथा साग फुटबल विजेता १४ वर्ष मुनिको टिमलाई पनि सम्मान गरियो ।
तीनै टिमका खेलाडी, मुख्य र सहायक प्रशिक्षक, व्यवस्थापक तथा पदाधिकारीलाई जनही २५–२५ हजार प्रदान गरिएको छ ।
नेपाली क्रिकेट टिमलाई डिभिजन–३ को उपाधि जिताएका तत्कालिन सहायक प्रशिक्षक जगतबहादुर टमाटालाई पनि एक लाख प्रदान गरियो । यसअघि टीम सम्मानित टमाटा छुटेका थिए ।
सम्मानित खेलाडीलाई सम्बोधन गर्दै राष्ट्रपति यादवले आधुनिक युगमा देशलाई चिनाउने माध्यम खेलकुद भएको बताए ।

