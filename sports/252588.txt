आर्मी राष्ट्रिय क्रिकेटको सेमिफाइनलमा


बिराटनगरका मेहबुब आलम म्यान अफ दि म्याचको ट्रफी लिँदै

३० फागुन, काठमाडौं । त्रिभुवन आर्मी क्लब राजधानीमा जारी राष्ट्रिय एकदिवसीय क्रिकेटको सेमिफाइनलमा प्रवेश गरेको छ ।
शनिबार भएको आफ्नो चौथो खेलमा क्षेत्र नम्बर ८ पोखरालाई ३ विकेटले पराजित गर्दै आर्मी ४ अंकका साथ सेमिफाइनल पुगेको हो ।
पुल्चोकमा पहिले ब्याटिङ गरेको पोखराले ५० ओभरमा ८ विकेट गुमाएर १९६ रन बनायो । उसका लागि विधान श्रेष्ठले अविजित ५८ रन बनाए भने सन्तोष भट्टराईले ३० रन जोडेपनि अन्य ब्याट्सम्यान चल्न सकेनन् ।
आर्मीका अभिनाश कर्ण, राजेश पुलामी र विक्रम शोभले समान २-२ विकेट लिएका छन् ।
जवाफमा मैदान उत्रिएको आर्मीले ४५.४ ओभरमा ७ विकेट गुमाएर लक्ष्य भेट्टायो । उसका लागि महेश क्षेत्रीले ७० रनको महत्वपूर्ण पारी खेेले । राहुल विकले ३३ रन जोडे भने राजेश पुलाममी २६ रनमा अविजित रहे ।
पोखराका करण केसी र निश्चल पाण्डेले समान २-२ विकेट लिएका छन् । महेश म्यान अफ दि म्याच बने ।
बिराटनगरको दोस्रो जित 
अर्को खेलमा मेहबुब आलमको अलराउण्डर प्रदर्शनको मदतमा क्षेत्र नम्बर १ बिराटनगरले क्षेत्र नम्बर ७ जनकपुरलाई ८ विकेटले पराजित गरेको छ ।
विराटनगरको यो चार खेलमा दोस्रो जित हो । जनकपुरले चार बटै खेल गुमाएको छ ।
कीर्तिपुरमा जनकपुरले प्रस्तुत गरेको १६२ रनको लक्ष्य बिराटनगरले मात्र २४.२ ओभरमा २ विकेटको क्षतिमा भेट्टायो ।
ओपनर सन्नी पुनलाई १४ रु अभिनाश कर्णलाई २३ रनमा गुमाएको बिराटनगरको पारी पुष्प थापा र मेहबुब आलमले सम्हाले । मेहबुब ६८ रनमा अविजित रहे भने पुष्प ४२ रनमा नटआउट रहे ।
यसअघि पहिले ब्याटिङ गरेको जनकपुरले ४२.३ ओभरमा सबै विकेट गुमाएर १६१ रन बनायो । जनकपुरका कुन्दन सिंहले ३२ र सुमितचन्द्र देवले २६ रन जोडे पनि अन्य ब्याट्सम्यान चल्न सकेनन् ।
बिराटनगरका हजरत अलीले ३ तथा मेहबुब आलम, मंजित श्रेष्ठ र लाक्पा लामाले २-२ विकेट लिए ।

