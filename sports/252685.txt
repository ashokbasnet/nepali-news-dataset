मेस्सीको गोलमा बार्सिलोनालाई ४ अंकको अग्रता

१ चैत, काठमाडौं । स्पेनिस ला लिगामा लिग लिडर बार्सिलोनाले चार अंकको अग्रता बनाएको छ । शनिबार राति भएको खेलमा एइबरलाई २–० गोल अन्तरले पराजित गर्दै बार्सिलोनाले रियल मड्रिडसँग चार अंकको दुरी बनाएको हो ।
एइबरको घरेलु मैदानमा भएको खेलमा बार्सिलोनाले ३१ औं मिनेटमा लिओनल मेस्सीको पेनाल्टी गोलबाट अग्रता लिएको थियो ।
खेलको ५५ औं मिनेटमा मेस्सीले नै बार्सिलोनाको अग्रता दोब्बर पारे । उनले राकिटिकको कर्नरमा हेड गोल गरेका हुन् ।
खेलको अन्तिमतिर एइबरका फेडरिको पिओभाकरीको प्रहार बारमा लगेको थियो ।
जितपछि बार्सिलोनाको २७ खेलबाट ६५ अंक भएको छ भने दोस्रो स्थानमा रहेको रियल मड्रिडको ६१ अंक छ र उसले एक खेल कम खेलेको छ ।

