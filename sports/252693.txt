म्यानचेष्टर सिटी उपाधि होडबाट बाहिरियो !

१ चैत, काठमाडौं । बार्नेलीले साविकको विजेता म्यानचेष्टर सिटीको प्रिमियर लिग उपाधि सम्भावना लगभग सम्माप्त पारेको छ ।
शनिबार राति भएको खेलमा बार्नेलीले साविकको विजेता सिटीमाथि १–० को जित हात पारेको छ । घरेलु मैदानमा भएको खेलमा उसका लागि जोर्ज बोयडले ६१ औं मिनेटमा निर्णायक गोल गरे ।
सिटीका इडेन जोकोले गोल गर्ने मौका खेल फाले । उनको प्रहार बार्नेलीका गोलरक्षकले रोके भने सर्जिओ एग्युरोको प्रहार बारमाथिबाट गयो ।
जाबालेटालाई फल गरेकोमा सिटीले पेनाल्टी अपिल गरेको थियो । तर, रेफ्रीले अस्वीकार गरे ।
अप्रत्यासित हारपछि २९ खेलबाट ५८ अंक जोडेको म्यानचेष्टर सिटी लिग लिडर चेल्सीभन्दा ५ अंकले पछि छ र चेल्सीले दुई खेल कम खेलेको छ ।
चेल्सीका प्रशिक्षक जोजे माउरिन्होले उपाधि होड समाप्त भइसकेको भन्दै आफ्नो टीमले मे मा उपाधिको सेलिब्रेसन गर्न मात्र बाँकी रहेको बताए ।
अर्को खेलमा आर्सनलले वेष्टह्यामलाई ३–० ले हराएको छ । जितपछि आर्सनल ५७ अंकका साथ तेस्रो स्थानमा उक्लिएको छ सिटीभन्दा मात्र १ अंकले पछाडि छ ।

