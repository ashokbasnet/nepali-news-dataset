नेपालगञ्जको सेमिफाइनल सम्भावना कायमै


काठमाडौंका आकास विष्टलाई म्यान अफ दि म्याचको ट्रफी दिँदै राष्ट्रिय टोलीका प्रशिक्षक पुबुदु दशानायके 

१ चैत, काठमाडौं । क्षेत्र नम्बर १ बिराटनगरलाई ३ विकेटले पराजित गर्दै नेपालगञ्जले एकदिवसीय क्रिकेटको सेमिफाइनल प्रवेशको सम्भावना कायम गरेको छ ।
जितसँगै क्षेत्र नम्बर ५ नेपालगञ्जको ६ अंंक छ । समान ६ अंक जोडेको क्षेत्र नम्बर २ वीरगञ्ज रन रेटका आधारका समूह बीको दोस्रो स्थानमा छ र उसले एक खेल कम खेल्न बाँकी छ ।
वीरगञ्जले अन्तिम खेलमा समूहको शीर्ष स्थानमा रहेको आर्मीको सामना गर्नेछ । यसअघि नै सेमिफाइनल पुगिसकेको आर्मीले वीरगञ्जलाई ठूलो अन्तरले पराजित गरे नेपालगञ्जको भाग्य खुल्नेछ । आर्मीको हारले भने वीरगञ्ज सेमिफाइनल पुग्नेछ । बिराटनगर भने समूह चरणबाटै बाहिरिएको छ ।
पुल्चोकमा पहिले ब्याटिङ गरेको बिराटनगरले ४३.४ ओभरमा सबै विकेट गुमाएर २२४ रन बनायो । उसका लागि रवी रोयले ५६ रन बनाए भने सिद्धान्त लोहनीले ४६ रन जोडे । अन्य ब्याट्सम्यान भने चल्न सकेनन् ।
नेपालगञ्जमा प्रज्वल साहीले ५ विकेट लिए । १० ओभर बलिङ गरेका उनले एक मेडन राख्दै मात्र ४६ रन दिए ।अविनाश बोहोराले २ विकेट हात पारे ।
२२६ रनको लक्ष्य नेपालगञ्जले सात बल बाँकी छँदा ७ विकेट गुमाएर भेट्टायो । ४१ रन जोड्दा ३ विकेट गुमाएको नेपालगञ्जको पारी राजवीर सिंह र सुबेन्धु पाण्डेले सम्हाले । उनीहरुले चौथो विकेटका लागि १२५ रनको साझेदारी गरे । राजवीरले ७५ र सुबेन्धुले ५९ रन बनाए ।
बिराटनगरका ललित राजवंशीले चार र पुष्प थापाले २ विकेट लिएका छन् । नेपालगञ्जका राजवीर म्यान अफ दि म्याच बने ।
काठमाडौंको विजयी सुरुवात 
आइतबार नै भएको समूह एको खेलमा क्षेत्र नम्बर ४ लाई ४ विकेटले पराजित गर्दै क्षेत्र नम्बर ३ काठमाडौंले विजयी सुरुवात गरेको छ ।
कीर्तिपुरमा पहिले ब्याटिङ गरेको भैरहवाले ४४.१ ओभरमा १८० रन जोडदा सबै विकेट गुमायो । उसका लागि शौरभ खनालले ५० रन बनाए भने निर्मल थापाले ३७ र निश्चल चौधरीले ३३ रनको योगदान दिए ।
काठमाडौंका रुपेश श्रीवास्तव र सुदिप शर्माले ३-३ विकेट लिए भने उज्वल थापाले २ विकेट हात पारे ।
१८१ रनको लक्ष्य काठमाडौंले ३०.३ ओभरमा ६ विकेटको क्षतिमा भेट्टायो । उसका लागि प्रकाश विष्टले ६५ र अदिल खानले ६० रन जोडे ।
भैरहवाका दिपेन्द्र यादव र सुसन भारीले २-२ विकेट लिए । प्रकाश म्यान अफ दि म्याच बने ।

