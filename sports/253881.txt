नेपाललाई चार स्वर्णसहित १७ पदक
३ चैत, काठमाडौं । प्रथम विश्व मार्सल आर्ट च्याम्पियनसिपअन्तर्गत उमा कुङफुतर्फ नेपाली खेलाडीले ४ स्वर्णसहित १७ पदक जितेको छ । ४ स्वर्णका अलावा नेपालले थप ३ रजत र १० कांस्य पनि प्राप्त गरेको टिम व्यवस्थापक समेत रहेका उमा कुङफु संघका सचिव सिद्धार्थ लामाले मंगलबार जनाएका छन् ।
महिलाको ताइची २४ याङ स्टायलमा प्रज्ञा केसीले स्वर्ण जितिन् । पुरुष ताइचीतर्फ मणिराज मिक्छनले २४ याङ स्टायल तथा रमन राई चाम्लिङले १३ याङ स्टायलमा नेपाललाई स्वर्ण दिलाए । त्यस्तै पुरुषको ट्रेडिसनल प्याटर्नमा विकास लामाले स्वर्ण हात पारे । स्वर्ण विजेता मध्ये कुङफु सान्डाको ४५-४८ केजीमा प्रज्ञा र ३१.१-३४ केजीमा विकासले १-१ रजत तथा मणिराजले ५२.१-५६ केजी तथा रमनले ६०.१-६५ केजीमा १-१ कांस्य पनि प्राप्त गरे । विकासबाहेक स्वर्ण विजेतात्रय ऋत एकेडेमीमा अध्ययनरत छन् ।
कुङफु सान्डाकै पुरुषको ३१.१-३४ केजीमा सुवास अधिकारी, २५.१-३१ केजीमा देव देवकोटा, ६०.१-६५ केजीमा दावा लामा, ५१.१-६० केजीमा सुहन श्रेष्ठ, ७०.१-७५ केजीमा प्रकाश खत्री तथा ८०.१-८५ केजीमा अमिन तामाङले कांस्य हासिल गरे । त्यसैगरी, महिलाको ३८ केजीमा आयुष्मा श्रेष्ठले रजत तथा ३८ केजीमै श्रृष्टि श्रेष्ठले कांस्य जिते ।
थाइल्यान्डको बैंककमा च्याम्पियनसिप मार्च १२ देखि सुरु भएको थियो । च्याम्पियनसिप मार्च २२ तारिखसम्म सञ्चालन हुने भएपनि उमा कुङफुको प्रतिस्पर्धा भने सोमबारै सम्पन्न भएको हो ।
व्यवस्थापक सिद्धार्थ तथा खेलाडी प्रज्ञा, मणिराज र रमनसहितको चार सदस्यीय टोली मंगलबार स्वदेश फर्किसकेका छन् । १२ खेलाडीसहित १६ सदस्यीय नेपाली उमा कुङफु टोलीले च्याम्पियनसिपमा सहभागिता जनाएका थिए । बाँकी टोली टिकटका कारण बुधबार वा शुक्रबार स्वदेश आइपुग्ने सिद्धार्थले जानकारी दिए ।
च्याम्पियनसिपमा भने समग्रमा उमा कुङफुसहित विभिन्न १२ खेलमा २९ राष्ट्र सहभागी छ ।

