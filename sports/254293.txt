राष्ट्रिय क्रिकेटमा एपीएफ र बैतडीको दोस्रो जित

४ चैत, काठमाडौं । राष्ट्रिय एकदिवसीय क्रिकेटमा सशस्त्र प्रहरीको एपीएफ क्लब र क्षेत्र नम्बर ६ बैतडीले लगातार दोस्रो जित हात पारेको छ ।
एपीएफले बुधबार भएको खेलमा क्षेत्र नम्बर ४ भैरहवालाई ९ विकेटले पराजित गरेको छ ।
कीर्तिपुरमा टस जितेर पहिले ब्याटिङ गरेको भैरहवाले ३२.४ ओभरमा ८३ रन जोड्दा सबै विकेट गुमायो । उसका लागि किर्तन गुरुङले १४ र अन्तिम थापाले १८ रन बनाए पनि अन्य ब्याट्सम्यानले दोहोरो अंक जोड्न सकेनन् ।
एपीएफका यज्ञमान कुमाल, प्रदीप ऐरी र आरिफ शेखले समान तीन विकेट लिए ।
८७ रनको सामान्य लक्ष्य एपीएफले मात्र ९.४ ओभरमा १ विकेटको क्षतिमा भेट्टायो । उसका लागि आक्रमक पारी खेलेका ओपनर सुवास खकुरेलले मात्र ३३ बलमा १० चौकाको मलतमा ६० रन बनाए । सुवासले २९ बलमा अर्धशतक पुरा गरेका थिए ।
प्रदीप म्यान अफ दि म्याच बने ।
अर्को खेलमा क्षेब नम्बर ६ बैतडीले क्षेत्र नम्बर ३ तीन काठमाडौंलाई ११९ रनले पराजित गरेको छ ।
पुल्चोकमा पहिले ब्याटिङ गरेको बैतडीले ५० ओभरमा सबै विकेट गुमाएर ३०२ रन बनायो । उसका लागि योगेन्द्र कार्कीले ८३ रन जोडे भने सन्तोष भट्टले ४७ र दिलिप नाथले ४० रनको योगदान दिए ।
काठमाडौंका रितेश सिंहले चार तथा प्रशन्ना शाक्यले २ विकेट हात पारे ।
जवाफमा मैदान उत्रिएको काठमाडौंले ५० ओभरमा ९ विकेट गुमाएर १८३ रन बनाए । उसका लागि भुपेन्द्र थापा क्षेत्रीले ४६ रन बनाए भने रुपेश श्रीनिवासले २८ रन जोडे पनि टोलीको हार टार्न सकेनन् ।
बैतडीका कमल ऐरीले ३ तथा प्रेम तामाङले २ विकेट लिएका छ्न ।
बैतडी र एपीएफको समान४/४ अंक छ । तर, रेटका आधारमा बैतडी शीर्ष स्थानमा छ भने एपीएफ दोस्रो स्थानमा छ ।

