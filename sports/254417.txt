सिटीलाई हराउँदै बार्सिलोना क्वार्टरफाइनलमा

५ चैत, काठमाडौं । म्यानचेष्टर सिटीलाई पन्छाउँदै बार्सिलोना च्याम्पियन्स लिग फुटबलको क्वार्टरफाइनलमा प्रवेश गरेको छ ।
बुधबार राति भएको दोस्रो लेगमा म्यानचेष्टर सिटीलाई १–० ले पराजित गर्दै बार्सिलोनाले समग्रमा ३–१ को जित निकालेको छ । पहिलो लेग बार्सिलोनाले २–१ ले जितेको थियो ।
यससँगै यो सिजन कुनै पनि इंग्लिस क्लब च्याम्पियन्स लिगको क्वार्टरफाइनलमा पुग्न असफल भएका छन् । चेल्सी र आर्सनल पनि अन्तिम १६ बाटै बाहिरिएका छन् ।
घरेलु मैदान नाउ क्याम्पमा भएको खेलमा बार्सिलोनाका लागि ३१ औं मिनेटमा इभान राकिटिकले विजयी गोल गरे । उनले मेस्सीको पासमा गोल गरे ।

खेलको ७७ औं मिनेटमा सिटीले पेनाल्टी पाएको थियो । तर, सर्जिओ एग्युरोको प्रहार बार्सिलोनाका गोलरक्षकले रोकेका छन् ।
खेलमा बार्सिलोनाले सिटीलाई दबावमा राखेको थियो । पहिलो हाफमा नेयमारको प्रहार बारमा लागेको थियो । पहिलो लेगमा दुई गोल गरेका लुइस स्वरेजको प्रहार पनि बारमा लागेर फर्किएको थियो ।
सिटीका पहिलो हाफमा एक मात्र गोल गर्ने अबसर सृजना गरेको थियो । याया टोरेको क्रस मिल्नरले सदुपयोग गर्न सकेनन् । खेलको अन्तिम ३० मिनेटमा भने सिटीले गोलको केही राम्रो प्रयास गरेको थियो ।

सिटीका गोलरक्षक जोए हर्टको प्रदर्शन प्रशंसनीय थियो । उनले बार्सिलानाका १० गोलको प्रयास असफल पारे, जुन च्याम्पियन्स लिगमा इंग्लिस गोलरक्षकको रेकर्ड समेत हो ।

