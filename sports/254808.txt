राष्ट्रिय क्रिकेटमा धनगढीको पहिलो जित

५ चैत, काठमाडौं । राष्ट्रिय एकदिवसीय क्रिकेटमा क्षेत्र नम्बर ९ धनगढीले पहिलो जित हात पारेको छ ।  बिहीबार भएको आफ्नो तेस्रो खेलमा धनगढीले क्षेत्र नम्बर ३ काठमाडौंलाई ८७ रनले पराजित गरेको छ ।
कीर्तिपुरमा पहिले ब्याटिङ गरेको धनगढीले ४९.४ ओभरमा सबै विकेट गुमाएर २१८ रन बनायो । ५३ रन जोड्दा ५ विकेट गुमाएको उसको पारी राजु रिजाल र दिपेन्द्र ऐरीले सम्हाले । उनीहरुले छैटौं विकेटका लागि ७५ रनको साझेदारी गरे ।
राजु ४७ रनमा आउट भए । दिपेन्द्रले ५१ रनको योगदान दिए । अर्जुन चापागाईँ २४ रनमा अविजित रहे ।
काठमाडौंका अनिल अधिकारीले ५ विकेट लिए भने रितेश सिंहले २ विकेट हात पारे ।
जवाफमा मैदान उत्रिएको काठमाडौं ३३ ओभरमा १३१ रन जोड्दा अलआउट भयो । उसका लागि रुपेश श्रीनिवासले २८ रन जोडे भने रितेश सिंह २१ रनमा अविजित रहे । प्रकाश विष्टले २० रन जोडे ।
काठमाडौंलाई सस्तैमा समेट्ने क्रममा धनगढीका ललितसिंह भण्डारीले चार विकेट हात पारे । दिपेन्द्र ऐरी र संजय पन्तले समान २-२ विकेट लिए । दिपेन्द्र म्यान अफ दि म्याच बने ।

