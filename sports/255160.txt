एपीएफ राष्ट्रिय क्रिकेटको सेमिफाइनलमा

६ चैत, काठमाडौं । सशस्त्र प्रहरीको एपीएफ क्लब राष्ट्रिय एकदिवसीय क्रिकेटको सेमिफाइनल प्रवेश गरेको छ ।
लगातार तेस्रो जित हात पर्ने क्रममा एपीएफले शुक्रबार क्षेत्र नम्बर ९ धनगढीलाई ८ विकेटले पराजित गरेको छ । जितसँगै ३ खेलबाट ६ अंक जोडेको एपीएफ समूह बीबाट अन्तिम चारमा पुगेको छ ।
कीर्तिपुरमा पहिले ब्याटिङ गरेको धनगढी २७ ओभरमा ७० रन जोड्दा अलआउट भयो । उसका लागि ज्ञानेन्द्र कुँवरले ३५ र सुनिल धमलाले १० रन बनाउनु बाहेक अन्य कुनै ब्याट्सम्यानले दोहोरो अंक जोड्न सकेन ।
धनगढीलाई सस्तैमा समट्ने बसन्त रेग्मीले ५ ओभरमा १ मेडन राख्दै ७ रन दिएर ५ विकेट लिए । भुवन कार्की र प्रदिप ऐरीले २-२ विकेट लिए ।
जवाफमा मैदान उत्रिएको एपीएफले १३.१ ओभरमा २ विकेट गुमाएर लक्ष्य भेट्टायो । उसका लागि सुवास खकुरेल २३ रन बनाए भने प्रदिप ऐरी १९ रनमा अविजित रहे ।
बसन्त म्यान अफ दि म्याच बने ।

