तुलसीलाल स्मृति गोल्डकपमा रौतहटको विजयी सुरुवात

गौतम श्रेष्ठ
१९ चैत, रौतहट । तुलसीलाल अमात्य स्मृति गोल्डकप राष्ट्रिय महिला फुटबलमा रौतहटले विजयी सुरुवात गरेको छ । घरेलु मैदानमा रौतहटले नवलपरासीलाई टाइब्रेकरमा ३-२ ले हरायो ।
खेल शुरु भएको ९ औं मिनेटमा सिता कुश्वरले गोल गरेर रौतहटलाई अग्रता दिलाइएकी थिइन् । दोस्रो हाफको १४ औं मिनेटमा नवलपरासीकी पुष्पा थापाले बराबरी गोल फर्काइन् ।
निर्धारित ९० मिनेटसम्म दुवै टिमबाट १-१ गोलको बराबरी भएपछि खेल अतिरिक्त समयमा धकेलिएको थियो । अतिरिक्त १० मिनेटमा पनि गोल नभएपछि टाइब्रेकरबाट विजेताको छिनोफानो गरिएको थियो ।
अहिलेसम्मको सबैभन्दा बढी राशी नगद पुरस्कार भनिएको प्रतियोगिताको उदघाटन रौतहट क्षेत्रनम्बर ६ का सभासद रामकुमार भट्टराईले गरेका थिए ।
प्रतियोगिताको विजेताले नगद दुई लाख रुपैयाँसहित शिल्ड र मेडल पाउने छ । यसैगरी उपविजेताले एक लाखसहित शिल्ड र मेडेल पाउने छ ।
नकआउट आधारमा सञ्चालन भएको प्रतियोगितामा तीन विभागीय सहित १० टिमको सहभागीता छ । प्रतियोगिता चैत २८ गतेसम्म सञ्चालन हुने नेपाल खेलकुद क्लबका अध्यक्ष अशोक पहाडीले जानकारी दिए ।

