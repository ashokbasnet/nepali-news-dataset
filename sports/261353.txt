राष्ट्रिय लिगमा झापाको पहिलो जित
२० चैत, काठमाडौं । राष्ट्रिय लिग फुटबलमा झापा ११ ले पहिलो जित हात पारेको छ । शुक्रबार भएको खेलमा झापाले बलियो टोली नेपाल पुलिस क्लबलाई ३-१ गोल अन्तरले पराजित गरेको हो ।
मोफसलको नकआउट फुटबलमा झापासँग भएको दुई भेटमा पराजित भएको पुलिस राष्ट्रिय लिगमा पनि चुक्यो ।
दशरथ रंगशालामा भएको खेलमा पुलिसले १८ औं मिनेटमा जुमानु राईको गोलबाट अग्रता लिएको थियो । तर, जोगाउन सकेन ।
पहिलो हाफको अन्तिमतिर झापा गोल फर्काउन सफल भयो । ४० औं मिनेटमा कर्ण लिम्बुले गोल गरे । लगतै पुलिसको कमजोर डिफेन्सको फाइदा उठाउँदै दिलेन लोक्तामले गोल गरेपछि झापाले २-१ को अग्रता कायम गर्‍यो ।
दोस्रो हाफको ८६ औं मिनेटमा योगेश गुरुङले गोल गरेपछि झापाले ३-१ को महत्वपूर्ण जित हात पारेको छ ।
राष्ट्रिय लिगमा झापा ११ र पुलिस दुबैले आफ्नो पहिलो खेल गुमाएका थिए ।

