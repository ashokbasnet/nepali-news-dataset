रेमीको गोलमा चेल्सीलाई ७ अंकको अग्रता

२२ चैत, काठमाडौं । चार्ली एडमले झण्डै ६० यार्ड टाढाबाट गोल गरेपनि स्टोक  इंग्लिस प्रिमियर लिगमा चेल्सीसँग पराजित भएको छ ।
शनिबार राति भएको खेलमा चेल्सीले स्टोकलाई २–१ गोल अन्तरले पराजित गरेको छ । जितसँगै लिग लिडर चेल्सीले ७ अंकको अग्रता कायम गरेको छ ।
स्टामफोर्ड ब्रिजमा भएको खेलमा चेल्सीले ३९  औं मिनेटमा हजार्डको पेनाल्टी गोलबाट अग्रता लिएको थियो ।

तर, ४४ औं मिनेटमा स्टोकका एडमले उत्कृष्ट गोल गरे । चेल्सीका गोलरक्षक अगाडि बढेको अवस्थामा एडमले झण्डै ६० यार्ड टाढाबाट हानेको बल गोलमा परिणत भएको थियो ।
खेलको ६२ औं मिनेटमा रेमीले गोल गर्दै चेल्सीलाई २–१ को अग्रता दिलाए । खेलमा थप गोल हुन सकेन र चेल्सी विजयी भयो ।
जितपछि चेल्सीको ३० खेलबाट ७० अंक भएको छ । लिभरपुललाई हराउँदै दोस्रो स्थानमा उक्लिएको आर्सनलको ६३ अंक छ ।

