राष्ट्रिय लिगमा थ्रीस्टार र आर्मीले अंक बाँडे
२२ चैत, काठमाडौं । राष्ट्रिय लिग फुटबलमा थ्रीस्टार र त्रिभुवन आर्मीले गोलरहित बराबरी खेलेका छन् । आइतबार भएको खेलमा १० खेलाडीमा सिमित थ्रीस्टारले आर्मीसँग गोलसहित बराबरी खेलेको हो ।
त्रिपुरेश्वरस्थित दशरथ रंगशालामा भएको खेलमा थ्रस्टिार ५१ औं मिनेटमा नै १० खेलाडीमा सिमित भएको थियो ।
आर्मीका गोलरक्षक विकेश कुथुलाई फ्लाइङ किक हानेपछि थ्रीस्टारका स्ट्राइकर सन्तोष साहुखलले रातो कार्ड पाए ।
तर, आर्मीले त्यसको फाइदा उठाउन सकेन ।
६३ औं मिनेटमा टंक बस्नेतको प्रहार बारमा लागेर फर्कियो । लगतै काउण्टरमा जगजित श्रेष्ठको पासमा थ्रीस्टारका सागर थापाको हेड बारमाथिबाट गयो ।
खेलको अन्तिमतिर थ्रीस्टारका पिटर सेगुनको प्रहार बारमा लागेपछि दुबै टोलीले अंक बाँडेका छन् ।
खेलपछि आर्मीका प्रशिक्षक मेघराज केसीले आफ्नो टीमले अबसरहरु सदुपयोग गर्न नसकेको बताए । तर, उपाधिको दावेदार थ्रीस्टारविरुद्धको प्रदर्शन खराव नभएको उनले बताए ।

