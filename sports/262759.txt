पूर्वकप्तान विनोद दासद्वारा सन्यासको घोषणा
२४ चैत, काठमाडौं । नेपाली राष्ट्रिय क्रिकेट टोलीका पूर्वकप्तान विनोद दासले सन्यासको घोषणा गरेका छन् । बलले लागेर निधन भएका अष्ट्रेलियाका ब्याट्सक्यान फिलिप हृयूजप्रपति श्रद्धान्जली दिन आगामी शनिबार हुने खेल उनको अन्तिम अन्तराष्ट्रिय क्रिकेट खेल हुनेछ ।

 कीर्तिपुरमा हुने उक्त खेलमा उनले टीम निलोको कप्तानीमा गर्नेछन् ।
टीम घोषणा गर्न आयोजित पत्रकार सम्मेलनमा दासले १७ वर्षे खेल जीवनबाट विदा लिन लोगेको घोषणा गरेका हुन् ।
२००० मा सिनियर राष्ट्रिय टोलीमा डेब्यू गरेका उनले २००५ देखि २००८ सम्म नेपाली राष्ट्रिय टोलीका कप्तान थिए । उनलाई पारस खड्काले विस्थापित गरेका हुन् ।
३१ वर्षका अलराउण्डर विनोद दासले २०१२ देखि अन्तराष्ट्रिय क्रिकेट खेलेका छैनन् । उनी २०१२ मा टी-२० विश्वकप छनोटमा टीममा परेनन् ।
दासले विश्वकप खेल्ने सपना भने अधुरै रहेको बताए । ‘क्रिकेट खेल्न थालेको २/३ वर्षदेखि नै विश्वकप खेल्ने सपना थियो । तर, त्यो पुरा भएन’ उनले भने-‘तर, नेपालले खेल्यो, त्यसमै खुसी छु ।’ उनले यू-१९ विश्वकप आफ्नो करियरको उच्च विन्दु भएको बताए ।
उसो त उसको कप्तानीमा नेपालले एसीसीको तीन दिवसीय प्रतियोगिता जितेको थियो ।
पूर्वकप्तान दास नेपालको राष्ट्रिय जर्सी लगाएको दिन सबैभन्दा सुखद क्षण भएको समेत सुनाए । ‘राष्ट्रिय जर्सी लगाउँदा जस्तो अरु बेला पाउँदिन’ दासले भने ।
उनले आफ्नो सन्यासलाई सम्मानजनक बनाइदिन नेपाल क्रिकेट संघ क्यान, निजी क्षेत्र लगायतलाई समेत आग्रह गरेका छन् । ‘हरेक खेलाडीको इच्छा हुन्छ कि विदाइ भब्य होस्’ पूर्व कप्तान दासले भने ।
विनोद दास सन्यासपछि पनि नेपाली क्रिकेटसँग नै जोडिन चाहन्छन् । प्रशिक्षण र ब्यवस्थापन दुबैमा दखल राख्ने उनले आफूलाई कुन जिम्मेवारी दिने भन्ने क्यानमा भर पर्ने बताए । उनले भने-‘अहिले पनि म नेपाली टीमलाई सहयोग गर्न चाहन्छु ।’
नेपाल क्रिकेट एकेडिमीका मुख्य प्रशिक्षक समेत रहेका उनी नेपालले आईसीसी विश्व क्रिकेट लिग डिभिजन टू खेल्दा सहायक प्रशिक्षक समेत थिए ।

