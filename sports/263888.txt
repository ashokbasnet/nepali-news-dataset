सुर्खेतमा खेलकुद सप्ताह सुरु
२७ चैत, सुर्खेत । प्रथम मध्यपश्चिमाञ्चल विश्वविद्यालय खेलकुद तथा रचनात्मक क्रियाकलाप सप्ताह सुर्खेतको वीरेन्द्नगरका सुरु भएको छ । विश्वविद्यालयका उपकुलपति कालिप्रसाद पाण्डे शुक्रबार एक सातासम्म चल्ने प्रथम खेलकुद तथा रचनात्मक क्रियाकलापको उद्घाटन गरेका हुन् ।
मध्यपश्चिमाञ्चल विकास क्षेत्रमा रहेका सबै खालका सम्भावनाको खोजी गरी राष्ट्रिय तथा अन्तराष्ट्रिय स्तरमा पहिचान दिलाउने उद्देश्यले खेलकुद तथा रचनात्मक क्रियाकलाप सप्ताह मनाउन लागेको पाण्डेले बताए ।
उद्घाटन कार्यक्रममा विश्वविद्यालयका रजिष्टार डा. महेन्द्रकुमार मल्ललेे अतिरिक्त क्रियाकलाप मार्फत मानव विकासका अवयवहरु शारीरिक, मानसिक, सामाजिक, संवेगात्मक लगायत सम्पूर्णरुपमा विकास गर्न यस्ता खाले प्रतियोगिताले टेवा पुग्ने बताए ।
फुटबल, भलिबल, टेबल टेनिस, ब्याडमिन्टन, क्रिकेट, कविता, गजल, वक्तृत्वकला र हाजिरी जवाफ प्रतियोगिताका लागि पाँच वटा महाविद्यालयका दुई सय ९० जना प्रतियोगीले सहाभागिता जनाएको विश्वविद्यालयका उपप्राध्यापक विष्णुकुमार खड्काले जानकारी दिए ।
विश्वविद्यालयले आफ्नो स्थापनाको पाँचौं वर्ष पुगेको अवसरमा शुक्रबारदेखि सुरु कार्यक्रम वैशाख एक गते सम्पन्न हुनेछ ।

