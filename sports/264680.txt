बार्सिलोना बराबरीमा रोकिँदा रियल उपाधि होडमा फर्कियो

२९ चैत, काठमाडौं । रियल मड्रिड स्पेनिस ला लिगा फुटबलको उपाधि होडमा फर्किएको छ ।
शनिबार राति भएको खेलमा लिग लिडर बार्सिलोना सेभिल्लासँग २–२ को बराबरीमा रोकिँदा रियल मड्रिडले एइबरलाई ३–० ले पराजित गरेको छ ।
जितसँगै रियलले बार्सिलोनासँगको अंक दुरी २ मा झारेको छ र उपाधि होडमा फर्किएको छ ।
बार्सिलोनाले दुई गोलको अग्रता जोगाउन सकेन
सेभिल्लाको घरेलु मैदानमा भएको खेलमा बार्सिलोनाले २–० को अग्रता जोगाउन सकेन ।

बार्सिलोनाले १४ औं मिनेटमा लिओनल मेस्सीको गोलबाट अग्रता लियो । ३१ औं मिनेटमा नेयमारले गोल गर्दै अग्रता दोब्बर पारे ।
तर, ३८ औं मिनेटमा बनेगाले गोल गर्दै सेभिल्लालाई खेलमा फर्काउने संकेत दिए । ८४ औं मिनेटमा गमेइरोले गोल गरेपछि सेभिल्ला लिग लिडर बार्सिलानालाई बराबरीमा रोक्दै अंक खोस्न सफल भयो ।
रियल मड्रिडको सहज जित
अर्को खेलमा रियल मड्रिडले एइबरमाथि ३–० को सहज जित निकालेको छ । रियलका लागि रोनाल्डोले २१ औं मिनेटमा सुरुवाति अग्रता दिलाए ।
३१ औं मिनेटमा हर्नान्डेजले गोल गरे भने ८३ औं मिनेटमा जोसेले गोल गरे ।
जितपछि रियल मड्रिडको ३१ खेलबाट ७३ अंक भएको छ र बार्सिलोनाभन्दा २ अंकले मात्र पछि छ । लिग लिडर बार्सिलोनाको ७५ अंक छ ।

