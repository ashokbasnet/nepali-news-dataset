फ्रान्स लिग कपको उपाधि पीएसजीलाई

२९ चैत, काठमाडौं । पेरिस सेन्ट जर्मेन (पीएसजी)ले फ्रान्स लिग कपको उपाधि जितेको छ ।
शनिबार भएको फाइनलमा बास्टियालाई ४–० ले पराजित गर्दै पीएसजीले उपाधि उचालेको हो ।
खेलको २० औं मिनेटमा बास्टियालाई दोहोरो झड्का लाग्यो । उसका कप्तान सेवास्टियनले रातो कार्ड पाए भने पीएसजीले पेनाल्टी ।
जाल्टन इब्राहिमोभिचले पेनाल्टीमा गोल गर्दै टोलीलाई अग्रता दिलाए । खेलको ४१ औं मिनेटमा इब्राहिमोभिचले दोस्रो गोल गरेपछि पीएसजी पहिलो हाफमा २–० को अग्रता लिन सफल भयो ।
दोस्रो हाफमा काभानीले दुई गोल थपे । उनले ८० र अन्तिम मिनेटमा गोल गर्दै पीएसजीलाई ४–० को जित दिलाए ।

