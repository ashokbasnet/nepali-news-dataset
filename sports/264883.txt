हृयूजको ब्याट र जर्सी जेठ दोस्रो साता सगरमाथाको चुचुरोमा पुर्‍याइने
२९ चैत, काठमाडौं । अष्ट्रेलियन क्रिकेटर फिलिप हृयूजको ब्याट र जर्सी कीर्तिमानी आरोही छुरिम शेर्पालाई हस्तान्तरण गरिएको छ ।
आइतबार क्रिकेट अष्ट्रेलियाका अध्यक्ष वली एडवड्र्सले आरोही छुरिमलाई हृयूजको वन डे र टेष्ट जर्सीका साथै ब्याट हस्तान्तरण गरेका हुन् । हृयूजको जर्सी र ब्याटलाई सगरमाथा पुर्‍याउने अभियानलाई ‘फिलिप हृयूज यात्रा सगरमाथा एक्सपिडिसन’ नाम दिइएको छ ।

हृयूजको जर्सी र ब्याट लिँदै छुरिमले यो अबसर आफ्नो लागि पनि गर्वको विषय भएको बताइन् । उनले भनिन्-ब्याट र जर्सीलाई सर्वोच्च शिखर सगरमाथामा पुर्‍याउन म सक्दो प्रयास गर्नेछु ।’
क्रिकेट अष्ट्रेलियाका अध्यक्ष एडवर्ड्सले छुरिमलाई क्रिकेट अष्ट्रेलियाको क्याप पनि सगरमाथा लैजान उनले आग्रह गर्दै छुरिमलाई लगाइदिए ।
छुरिम केही दिनमा काठमाडौंबाट लुक्ला प्रस्थान गर्नेछिन् । उनी अप्रिल १७ देखि २२ सम्ममा सागरमाथा बेसक्याम्पमा पुग्ने कार्यक्रम छ । उनले मे १७ देखि २५ (जेठ ३ देखि ११ गते) भित्र हृयूजको ब्याट जर्सीको साथमा सर्वोच्च शिखर सगरमाथाको चुचुरोमा पाइला टेक्ने लक्ष्य लिएकी छिन् ।

यद्यपि यो मौसममा भर पर्नेछ । मौसमले साथ नदिए केही दिन तलमाथि हुन सक्ने डि्रम हिमालय एड्भेन्चरका दावा शम्भु शेर्पाले जानकारी दिए ।
छुरिमले सन् २०११ मा एक सातामा दुई पटक सगरमाथाको सफल आरोहण गरेर विश्व कीर्तिमान बनाएकी थिइन् ।


