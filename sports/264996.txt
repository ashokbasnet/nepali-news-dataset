दिल्लीमाथि राजस्थानको रोमान्चक जित

२९ असोज, काठमाडौं । इण्डियन प्रिमियर लिग क्रिकेट आईपीएलमा राजस्थान रोयल्सले दिल्ली डेयरडेभिल्समाथि ३ विकेटको रोमान्चक जित हात पारेको छ ।
दिल्लीले प्रस्तुत गरेको १८५ रनको लक्ष्य राजस्थानले अन्तिम बलमा टिम साउदीको चौकासँगै ७ विकेटको क्षतिमा भेट्टाएको थियो ।
७८ रन बनाउँदा चार विकेट गुमाइसकेको राजस्थानका लागि दिपक होडाले आक्रमक पारी खेल्दै जितको आधार तयार पारे । उनले मात्र २५ बलमा तीन चौका र चार छक्काको मदतमा ५४ रन बनाए ।
तर, इमरान ताहिरले लगातार तीन विकेट लिएपछि राजस्थानको पारी धरमराएको थियो । ताहिले १९ औं ओभरमा होडा र फल्कनरको विकेट लिएपछि राजस्थानलाई जितका लागि अन्तिम ओभरमा ६ बलमा १२ रन चाहियो ।
बलिङमा म्याथु आए । पहिलो बलमा मोरिसले एक रन लिए भने दोस्रो बलमा साउदीले २ रन जोडे । तेस्रो बलमा साउदीले एक रन लिए भने चौथो बलमा मोरिसले चौका हान्दै जितको आश देखाए ।
अब दुई बलमा चार रन चाहियो । पाँचौं बलमा मोरिसले एक रन लिएर साउदीलाई स्ट्राइक दिए । अन्तिम बलमा तीन रन चहिएकाले राजस्थानलाई चौका हान्नुको विकल्प थिएन् ।
म्याथुको बलमा साउदीले चौका हान्दै राजस्थानलाई ३ विकेटको रोमान्चक जित दिलाए । राजस्थानका लागि अजिन्क्या रहाणेले ४७ रन जोडे ।
दिल्लीका इमरान ताहिरले ४ र अमित मिश्राले २ विकेट लिए ।
यसअघि पहिले ब्याटिङ गरेको दिल्लीले २० ओभरमा ३ विकेट गुमाएर १८४ रन बनाएको थियो । उसका लागि जेपी डुमिनीले ४४ र एसएस इयरले ४० रन बनाए ।

