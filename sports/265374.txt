पोखरामा पर्यटक दौड, विलियम्स प्रथम

३० चैत, पोखरा । फेवा नव वर्ष महोत्सव अन्तर्गत सोमबार भएको पर्यटक दौड प्रतियोगितामा बेलायतका ड्यान विलियम्स प्रथम भएका छन् ।
लेकसाइडको हल्लनचोकबाट फिस्टेल गेटसम्मको करीब २ किलोमिटर दौडमा फ्रान्सका लुकास दोश्रो र बेल्जियमका फ्लोरियन तेश्रो भए । सान्त्वना स्थान भने अमेरिकाका मार्कोले हासिल गरे ।
महिलातर्फ भने अष्ट्रेलियाकी इमा प्रथम भइन् । प्रतियोगितामा कूल एक सय ६७ पर्यटकले भाग लिएको दौडका संयोजक ज्याक तामाङले जानकारी दिए ।
प्रथम भएका महिला/पुरुषलाई पोखराबाट काठमाडौंसम्मको उडान टिकटको व्यवस्था गरिएको आयोजक पश्चिमाञ्चल होटल संघले जनाएको छ । दोश्रो हुनेलाई ३० मिनेटको प्याराग्लाइडिङ उडान तथा तेश्रो हुनेलाई पोखराबाट काठमाडौंसम्म डिलक्स बसको टिकट प्रदान गरिएको उनले बताए ।
पोखराको पर्यटन प्रवर्द्धन गर्न र नेपाली संस्कृति तथा फेवा तालको संरक्षण गर्न प्रतियोगिता आयोजना गरिएको आयोजक पश्चिमाञ्चल होटल संघ पोखराका अध्यक्ष भरतराज पराजुलीले बताए ।

