बैंग्लोरविरुद्ध सनराइजर्सको सहज जित

१ वैशाख, काठमाडौं । इन्डियन प्रिमियर लिग क्रिकेट आइपिएलमा सनराइजर्स हैदराबादले रोयल च्यालेन्जर्स बैंग्लोरलाई ८ विकेटले पराजित गरेको छ ।
बैंग्लोरले जितका लागि १६७ रनको लक्ष्य दिएको थियो । जसलाई सनराइजर्सले १७.२ ओभरमा मात्र २ विकेट गुमाएर भेट्टायो ।
उसका लागि डेभिड वार्नरले आक्रामक पारी खेले । उनले मात्र २७ बलमा छ चौका र चार छक्काको मदतमा ५७ रन बनाए ।
वार्नर आउट भएपछि शिखर धवन र लोकेश राहुलले जित दिलाए । धवन ५० र राहुल ४४ रनमा अविजित रहे । युजवेन्द्र चाहलले बैंग्लोरका लागि दुई विकेट लिए ।
यसअघि पहिले ब्याटिङ गरेको बैंग्लोरले १९ दशमलव ५ ओभरमा सबै विकेट गुमाएर १ सय ६६ रन बनाएको थियो ।
उसका लागि एबी डिभिल्लियर्सले ४६, कप्तान विराट कोहलीले ४१ तथा क्रिस गेलले २१ रन बनाए । शेन एबोटले १४ रन जोडे । अन्य ब्याट्सम्यानले दोहोरो अंक जोड्न सकेनन् ।
हैदराबाटका ट्रेन्ट बोल्टले तीन तथा भुवनेश्वर कुमार र रवी बोपराले समान दुई–दुई विकेट लिए ।

