आईपीएलमा मुम्बईको हारको हृयाट्रिक

२ वैशाख, काठमाडौं । इण्डियन प्रिमियर लिग क्रिकेट आईपीएलमा मुम्बई इण्डियन्सले लगातार तेस्रो हार व्यहोरेको छ ।
मंगलबार राति भएको खेलमा राजस्थान रोयल्सले मुम्बई इण्डियन्सलाई ७ विकेटले पराजित गरेको छ ।
मुम्बईले दिएको १६५ रनको लक्ष्य राजस्थानले ५ बल बाँकी छँदा ३ विकेटको क्षतिमा भेट्टायो । उसको लागि स्टिभ स्मिथले महत्वपूर्ण पारी खेले । उनले ५३ बलमा अविजित ७९ रन बनाए ।
ओपनर अजिन्क्या रहाणेले ४६ रन जोडे । संन्जु सामसनले १७ र दीपक होडाले १३ रन बनाए । फल्कनर ६ रनमा अविजित रहे  ।
यसअघि पहिले ब्याटिङ गरेको मुम्बईले २० ओभरमा ५ विकेट गुमाएर १६४ रन बनाएको थियो ।
४५ रन जोड्दा ३ विकेट गुमाइसकेको उसको पारी किरन पोलार्ड र कोरी एण्डरसनले सम्हालेका थिए ।
उनीहरुले चौथो विकेटका लागि १०४ रनको साझेदारी गरे । पोलार्डले ३४ बलमा ७० रन बनाए । एण्डरसनले ५० रन बनाए ।

