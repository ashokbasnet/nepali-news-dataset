दीप र नविता राष्ट्रिय च्याम्पियन

२ वैशाख, काठमाडौं । नेपाल प्रहरीका दीप साउन र नविता श्रेष्ठले ३७ औं राष्ट्रिय टेबुल टेनिस प्रतियोगिताको सिनियर सिंगल्स उपाधि बुधबार जितेका छन् ।
विराटनगरस्थित शहिद रंगशालाको कभर्डहलमा भएको पुरुष सिंगल्स फाइनलमा करियरकै उत्कृष्ट र्फममा रहेका दीपले दोश्रो वरीयताका एपीएफ क्लबका पुरुषोत्तम वज्राचार्यलाई ११-९, ३-११, ११-४, १२-१०, २-११ र १५-१३ को सेटमा पराजित गर्दै दोश्रो पटक राष्ट्रिय च्याम्पियन बने ।
चौथो सेट १०-१० को बराबरीमा रहेको अवस्थामा दीपले लगातार दुई अंक जोड्दै सेट आफ्नो पक्षमा पारेका थिए । दीपका लागि निणर्ायक मानिएको छैटौं सेटमा उनी लगातार तीनपटकसम्म ‘गेम प्वाइन्ट’ जोड्न चुकेका थिए । चौथो प्रयासमा दीप ‘गेम प्वाइन्ट’ जोड्न सफल भए ।
यसअघि २०६८ मा सुदूरपश्चिमाञ्चलमा भएको छैटौं राष्ट्रिय खेलकुदमा दीपले पुरुषोत्तमलाई नै हराउँदै पहिलो पटक राष्ट्रिय च्याम्पियन बनेका थिए । बुधबारै भएको सेमिफाइनलमा दीपले तीनपटकका राष्ट्रिय च्याम्पियन एपीएफका शिवसुन्दर गोथेलाई ४-१ ले पाखा लगाएका थिए । पुरुषोत्तमले सेमिफाइनलमा प्रहरीका अमरलाल मल्लको चुनौती ४-२ ले समाप्त पारेका थिए ।
महिला सिंगल्सको फाइनलमा नविताले आफ्नै नन्द र क्लबकी एलिना महर्जनलाई ११-४, ११-६, १२-१० र ११-४ को सोझो सेटमा पन्छ्याउदै लगातार पाँचौं पटक राष्ट्रिय च्याम्पियन बन्न सफल भइन् ।
विराटनगरमा अहिले प्रतियोगता भएकै कभर्डहलमा २०६७ सालमा भएको ३३ औं राष्ट्रिय प्रतियोगिताको उपाधि जित्दै नविता पहिलोपटक राष्ट्रिय च्याम्पियन बनेकी थिइन् । महिलामा सर्वाधिक ८ पटकसम्म राष्ट्रिय च्याम्पियन बनेको कीर्तिमान सिजरिन शाहको नाममा छ । पुरुषमा भने अमन चित्रकार सबैभन्दा बढी ६ पकट राष्ट्रिय च्याम्पियन बनेको कीर्तिमान छ ।
दुई सिंगल्सको फाइनल अघि भएको पुरुष डबल्सको उपाधि भिडन्तमा प्रहरीका दीप साउन र अमरलाल मल्लको जोडी सफल रहे । फाइनलमा उक्त जोडीले एपीएफका शिवसुन्दर गोथे र चन्दन शाहीको जोडीलाई ११-४, १२-१०, ८-११ र ११-९ ले पन्छाए ।
दुवै सिनियर सिंगल्सका विजेताले समान २१-२१ हजार नगद पुरस्कार हात पारे ।
दस स्पर्धा समावेश प्रतियोगिताअन्तर्गत यसअघि जुनियर एकलको पुरुषमा नेपाल आर्मीका कृष्ण थापा मगर र महिलामा ललितपुरकी दीक्षा तामाङ, टिम इभेन्टको पुरुषमा एपीएफ र महिलामा प्रहरी, महिला डबल्समा प्रहरीका रविना महर्जन र स्वेच्छा नेम्वाङ, मिक्स डबल्समा दीप र स्वेच्छा नेम्वाङ तथा पुरुष भेट्रान्स सिंगल्समा काठमाडौंका कपुर शर्माले स्वर्ण जितेका थिए ।
अखिल नेपाल टेबलटेनिस संघ र मोरङ जिल्ला टेबलटेनिस संघद्वारा संयुक्त आयोजित प्रतियोगितामा ३ विभागीय र २६ जिल्लाका २ सय ५० खेलाडीले सहभागिता जनाएका थिए । विराटनगरमा राष्ट्रिय टेबलटेनिस भएको यो तेश्रो पटक हो । २०३१ र २०६७ सालमा विराटनगरमा राष्ट्रिय टेबलटेनिस भएको थियो ।

