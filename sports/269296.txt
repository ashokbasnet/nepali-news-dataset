एपीएफ राष्ट्रिय लिग फुटबलको शीर्ष स्थानमा
९ वैशाख, काठमाडौं । सशस्त्र प्रहरीको एपीएफ क्लब राष्ट्रिय लिग फुटबलको शीर्ष स्थानमा उक्लिएको छ ।
बुधबार भएको खेलमा एपीएफले झापा ११ लाई १-० गोल अन्तरले पराजित गर्‍यो । बिर्तामोडमा भएको खेलमा एपीएफका लागि अन्तिम मिनेटमा प्रविण स्याङतानले गोल गरे ।
यसअघि ६३ औं मिनेटमा झापाले गोल गर्ने मौका पाएको थियो । तर, दिनेश कार्कीको पासमा गिल्सनको प्रहारलाई एपीएफका गोलरक्षक अमृत चौधरीले उत्कृष्ट बचाउ गरे ।
अर्काे खेलमा थ्रीस्टारले जगदम्बा लुम्बिनीमाथि संघर्षपूर्ण जित हात पारेको छ । थ्रीस्टारको जितमा ८० औं मिनेटमा सन्तोष साहुखलले निर्णायक गोल गरे ।
धनगढीमा भएको खेलमा आर्मी र नेपाल पुलिस क्लबले २-२ को बराबरी खेल्दै अंक बाँडेका छन् । सुदूरपश्चिमले दुई पटक अग्रता लिएर पनि जोगाउन सकेन ।
३० औं मिनेटमा सेडरिकले गोल गरे । तर, ५ मिनेट लगतै पुलिसका विनोद कार्कीले बराबरी गोल फर्काए । ७५ औं मिनेटमा लवोलले फेरि घरेलु टोलीलाई अग्रता दिलाए । तर, ८० औं मिनेटमा रविन श्रेष्ठले गोल गर्दै पुलिसलाई एक अंक दिलाएका छन् ।
बुधबारको खेलपछि सशस्त्र प्रहरीको एपीएफ क्लब ७ खेलबाट १४ अंकका साथ शीर्ष स्थानमा छ । १३ अंक जोडेको झापा दोस्रो र ११ अंक जोडेको आर्मी तेस्रो स्थानमा छ ।
एक खेल कम खेलेको मनाङ ११ अंकका सात चौथो स्थानमा छ भने थ्रीस्टार ५ खेलबाट ८ अंकका साथ पाँचौं र ६ अंकका साथ पुलिस छैटौं स्थानमा छ । समान अंक जोडेको सुदूरपश्चिम सातौं र ४ अंक जोडेको मोरङ पुछारमा छ ।

