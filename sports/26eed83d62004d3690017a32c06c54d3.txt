एसियन ईन्डोर तथा मार्सल आर्ट्स गेम्समा नेपालको प्रदर्शनबारे छानविन हुने 

प्रतियोगितामा नेपालका खेलाडीहरुको प्रदर्शन र व्यवहारमाथि छानविन गर्न राष्ट्रिय खेलकुद परिषद राखेपले हिजो छानविन समिति गठन गरेको छ ।

राखेपका बोर्ड सदस्य गंगाबहादुर मगरको संयोजकत्वमा गठित छानविन समितिलाई १० दिनभित्र प्रतिवेदन पेस गर्न भनिएको छ ।

समितिमा रोखपका तालिम तथा प्रशिक्षण विभागका निर्देशन नविन उप्रेती, खेलकुद विकाश विभागका प्रसाशकिय अधिकृत ज्ञानेन्द्र श्रेष्ठ, प्रशाशन विभागका भोजानन्द राई र युवा तथा खेलकुद मन्त्रालयका उपसचिवस्तरका एक जना कर्मचारी सदस्य रहनेछन् ।अस्गाबातमा भएको एसियन ईन्डोर तथा मार्शल आर्ट्स गेम्समा नेपालले कुनैपनि पदक जित्न सकेको थिएन भने केही नेपाली खेलाडीहरुले विभिन्न प्राविधिक कारण देखाँउदै प्रतिस्पर्धा गर्नै पाएका थिएनन् ।

प्रतियोगितामा सहभागि १८ नेपाली खेलाडीमध्ये तीन जनाले प्रतिस्पर्धा गर्नै छुटाएका थिए ।

यसैगरी तेक्वान्दो खेलाडी निमा गुरुङ समयमै अस्गाबात पुग्न नसक्दा उद्घाटन समारोहको मार्च पासमा उनले बोक्ने तय गरिएको नेपालको राष्ट्रिय झण्डा अर्का तेक्वान्दो खेलाडी बिर बहादुर महाराले बोक्नुपरेको थियो ।
