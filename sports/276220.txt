अर्को सिजन बार्यनमा रहन्छु : ग्वार्डिओला

२८ वैशाख, काठमाडौं । बार्यन म्युनिखका मुख्य प्रशिक्षक पेप ग्वार्डिओलाले आफू अझै १ बर्ष बार्यनमा रहने बताएका छन् ।
च्याम्पियन्स लिगमा मंगलबार बार्सिलोनाविरुद्ध खेल्नु अघिको पत्रकार सम्मेलनमा पेपलाई बार्यनमा उनको भविश्यबारे प्रश्न राखिएको थियो ।
जवाफमा ग्वार्डिओलाले भने-‘मैले यसबारे २०० मिलयन भन्दा बढी पटक जवाफ दिएको छु । म अर्को सिजन पनि बार्यनमै रहन्छु ।’
इंग्लिस क्लब म्यानचेस्टर सिटीले यस सिजन उपाधि जित्न नसकेपछि म्यानुअल पेलिग्रिनीको स्थानमा ग्वार्डिओलालाई ल्याउने हल्ला थियो ।
चेल्सीले ३ खेल अघि नै पि्रमियर लिगको उपाधि जितेको छ भने म्यानचेस्टर सिटी दोस्रो स्थानमा छ । च्याम्पियन्स लिगको पहिलो लेगमा बार्सिलानासँग ३-० हारसहित लगातार चार खेल हारेपछि पेप ग्वार्डिओलाको भविश्यमाथि प्रश्न उठ्न थालेका छन् ।
उनले भने-बार्सिलोना निकै राम्रो टिम हो । यदि हामीले कुनै पनि गल्ती गर्‍यौं भने उनीहरुले त्यसको सहज फाइदा लिनेछन् ।’
उनले अघि भने-हामीले राम्रोसँग डिफेन्ड गर्नुपर्छ । हामी अल आउट अट्याकमा जान सक्दैनौं ।’

