रियललाई हराउँदै युभेन्टस फाइनलमा

३१ वैशाख, काठमाडौं । साविकको विजेता रियल मड्रिडलाई पराजित गर्दै युभेन्टस च्याम्पियन्स लिग फुटबलको फाइनलमा प्रवेश गरेको छ ।
बुधबार राति भएको दोस्रो लेगमा १–१ को बराबरी खेल्दै युभेन्टसले समग्रमा ३–२ को जित निकालेको हो । पहिलो लेग युभेन्टसले २–१  ले जितेको थियो ।
२००३ पछि पहिलो पटक च्याम्पियन्स लिगको फाइनलमा पुगेको युभेन्टसले अब उपाधिका लागि स्पेनिस क्याटलान बार्सिलोनासँग खेल्नेछ । फाइनल बर्लिनमा जुन ६ मा हुनेछ ।

घरेलु मैदान बर्नाबाउमा भएको खेलमा रियल मड्रिडले क्रिष्टियानो रोनाल्डोको पेनाल्टी गोलबाट सुरुवाति अग्रता लिएको थियो । २३ औं मिनेटमा जर्जिओ चेलिनीले जेम्स रोड्रिग्बेजलाई फल गरेपछि रियलले पेनाल्टी पाएको थियो, जसमा रोनाल्डोले गोल गरे ।
यससँगै च्याम्पियन्स लिगको फाइनल पहिलो इएल क्लासिको हुने धेरैको अनुमान थियो । तर, दोस्रो हाफमा युभेन्टेसका मोराटाले आफ्नो पूर्व क्लबविरुद्ध गोल गर्दै युभेन्टसलाई फाइनलमा पु¥याए ।
उनले ५७ औं मिनेटमा गोल गरेका हुन् । खेलमा रियल मड्रिडका ग्यारेथ बल र रोड्रिग्बेजले गोल गर्ने मौका खेर फालेका थिए ।

