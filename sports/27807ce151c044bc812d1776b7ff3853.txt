भारतमा हराएको फुटबल खेलाडीको एक्रिडेशन कार्ड भेटियो

काठमाडौं, चैत १ - विश्वकप फुटबलको छनौट खेल्न भारत गएका नेपाली खेलाडीको हराएको एक्रिडेशन कार्ड (खेलाडीको परिचय पत्र) फेला परेको छ । मंगलबार दशरथ रंगशालमा हुने भारतसँगको खेलको तयारीबारे जानकारी दिन भएको पत्रकार सम्मेलनमा एन्फाका कार्यवाहक अध्यक्ष ललितकृष्ण श्रेष्ठले एक्रिडेशन कार्ड फेला परेको जानकारी दिनुभयो । ‘कोलकातामा ट्याक्सीमा छुटेको हाम्रा खेलाडीको एक्रिडेशन कार्ड फेला परिसकेको छ ।’ श्रेष्ठले भन्नुभयो ‘भोलीसम्ममा हाम्रो हात पर्छ ।’ टिमका परेका खेलाडीले यो कार्ड खेल सञ्चालन गर्ने अन्तर्राष्ट्रिय फुटबल महासंघ फिफाका अधिकारीलाई देखाएपछि मात्र उनीहरुले मैदान उत्रिन पाउँछन् ।
कार्ड नभेटेको भए मंगलबार हुने भारतसँगको खेलमा नेपाललाई अप्ठ्यारो पर्ने थियो । अखिल नेपाल फुटबल संघ एन्फाले फिफामा जानकारी गराई कार्ड बिना पनि खेल्न दिन आग्रह गर्नु पर्थ्यो । यसलाई फिफाले अस्वीकार गर्न वा एन्फालाई जरिवाना तिराई कार्ड बिना नै खेल्न दिन पनि सक्थ्यो ।  
सबै खेलाडी र अफिसियलको कार्ड फेला परेको भन्दै श्रेष्ठले अब कुनै अप्ठ्यारो नपर्ने स्पष्ट पार्नुभयो । गुवाहाटीमा भएको भारतसँगको पहिलो लेग खेलेर फर्कने क्रममा नेपाली खेलाडी र अफिसियलको कार्ड कोलकातामा ट्याक्सीमा छुटेको थियो । अन्तर्राष्ट्रिय प्रतियोगितामा खेलाडी र उनीहरुको आवश्यक सामानको रेखदेख र जोहो गर्ने जिम्मा टिम व्यवस्थापकको हुन्छ । यो प्रतियोगिताका लागि एन्फाले रमेश रायमाझीलाई व्यवस्थापक तोकेको थियो ।  
भारतमा भएको पहिलो लेग २–० ले हारेको नेपालले मंगलबार दशरथ रंगशालामा दोश्रो लेग खेल्ने छ । नेपालले अघिल्लो चरणमा पुग्न मंगलबार हुने भारतसँगको खेल ३ भन्दा बढी गोलको अन्तरले जित्नु पर्ने दवाव छ ।
