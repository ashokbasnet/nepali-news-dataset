राष्ट्रपति रनिङशिल्ड प्रतियोगितामा टप्स उमावि च्याम्पियन
सन्देश श्रेष्ठ
१७ जेठ, पोखरा । कास्कीमा सम्पन्न सातौं राष्ट्रपति रनिङ शिल्ड विद्यालयस्तरीय खेलकुद प्रतियोगितामा टप्स उच्च मा.वि. च्याम्पियन बनेको छ । आइतबार सम्पन्न प्रतियोगितामा १३५ अंक प्राप्त गर्दै टप्स उच्च मा.वि.ले यस वर्षको राष्ट्रपति रनिङ शिल्ड उचालेको हो । टप्स च्याम्पियन बनेको यो छैटौं पटक हो ।
जिल्ला खेलकुद विकास समिति कास्कीको आयोजना तथा जिल्ला विकास समिति, जिल्ला शिक्षा कार्यालय, प्याब्सन र एन-प्याब्सन कास्कीको विशेष सहयोगमा पोखरा रंगशालामा प्रतियोगिता आयोजना भएको थियो । च्याम्पियन बनेको टप्सले नगद १५ हजार हात पार्‍यो ।
१२६ अंकसहित दोस्रो भएको कास्की मोर्डनाइज्ड एकेडेमीले नगद १२ हजार र ७६ अंकसहित तेस्रो भएको गौरीशंकर उच्च मा.वि. हेमजाले नगद १० हजार पाए ।
छात्र भलिबलतर्फ वीरेठाँटी उच्च माविका सुजन गुरुङ र छात्रातर्फ धौलागिरी उच्च माविका सुस्मिता मगर बेस्ट प्लयेर घोषित भए । यस्तै कास्की जिल्ला खेलकुद विकास समितिले हरेक वर्ष दिँदै आएको छात्रवृत्तिअन्तर्गत यस वर्ष छात्रातर्फ टप्स उच्च माविका शशी चौधरी र छात्रतर्फ वीरेठाँटीका राजु दर्जीले प्राप्त गर्न सफल भए । दुवैलाई जनही १०-१० हजार प्रदान गरिएको थियो ।
विजेता तथा उपविजेतालाई एन-प्याब्सन कास्कीका अध्यक्ष रामबहादुर मोची, प्याब्सन कास्कीका अध्यक्ष चिनु रानाभाट, खेलकुद पत्रकार मञ्च कास्कीका अध्यक्ष प्रेमनारायण न्यौपाने, कास्की जिल्ला एथलेटिक्स सङ्घका अध्यक्ष खेमबहादुर गुरुङ, कास्की जिल्ला खेलकुद विकास समितिका अध्यक्ष सुमन देवकोटा, कार्यालय प्रमुख प्रकाश बराल, राष्ट्रिय भलिबल खेलाडी अरुणा शाही, टप्स उच्च माविका संस्थापक रत्नमान गुरुङ, एथलेटिक्स प्रशिक्षक इन्द्रा मल्ललगायतले च्याम्पियन ट्रफी, मेडल र प्रमाणपत्र प्रदान गरेका थिए ।

