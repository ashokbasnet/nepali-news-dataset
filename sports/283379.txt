भूकम्प पीडित खेलाडीको सहयोगार्थ टेटे हुने
१७ जेठ, काठमाडौं । भूकम्प पीडित टेबलटेनिस खेलाडीको सहयोगार्थ काठमाडौं जिल्ला टेबलटेनिस संघले खुला राष्ट्रिय टेबलटेनिस प्रतियोगिता आयोजना गर्ने भएको छ ।
प्रतियोगिता असार २७ देखि ३१ गतेसम्म लैनचौरस्थित राष्ट्रिय टेबलटेनिस प्रशिक्षण केन्द्रमा हुने आयोजक संघका अध्यक्ष धर्ममान वज्राचार्यले जनाएका छन् । जम्मा ९ स्पर्धामा प्रतिस्पर्धा हुनेछ ।
सिनियर र जुनियर पुरुष/महिलाको सिंगल्स तथा टिम गरी ८ तथा पुरुष भेट्रान्सको ५० वर्षमाथि सिंगल्समा १ गरी जम्मा ९ स्पर्धामा भिडन्त हुनेछ । अखिल नेपाल टेलबटेनिस संघको तत्वावधानमा हुने प्रतियोगितामा करिब २ सय ५० खेलाडीको सहभागिता अपेक्षा गरिएको वज्राचार्यले जानकारी गराए ।
टेबलटेनिस संघका केन्द्रीय उपाध्यक्ष समेत रहेका वज्राचार्यका अनुसार भूकम्प पीडित टेबलटेनिस खेलाडीलाई आर्थिक सहयोग प्रदान गरिनेछ ।

