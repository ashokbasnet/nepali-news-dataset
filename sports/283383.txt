पूर्व राष्ट्रिय क्रिकेटर मनिता अमेरिकी टोलीमा अनुबन्धित
१७ जेठ, काठमाडौं । नेपाली महिला क्रिकेटर मनिता गौतम अमेरिकाको क्रिकेट टिममा अनुबन्धित भएकी छिन् । नेपाली राष्ट्रिय टोलीकी पूर्व सदस्य मनिताले तीन वर्ष नेपाली टोलीबाट खेलेकी थिइन् ।
यतिबेला नेपालमा महाविपत्तिका कारण खेल गतिविधि शून्य छ । तर, मनिताको क्रिकेटमा लामो फड्को खेलकुद जगत्का लागि खुसीको विषय बन्न पुगेको छ ।
चितवनको भरतपुरमा जन्मेर त्यहीबाट क्रिकेट प्रशिक्षक सुनिल लामा, राजु खड्काबाट क्रिकेट खेल्न सुरु गरेकी गौतम नेपाली महिला टोलीकी भरपर्दो खेलाडी थिइन् । मनिता अहिले अमेरिकाको क्यालिफोर्नियामा रहेको युएसए बाका फायरबर्ड क्लबमा अनुबन्धित भएकी हुन् ।
फायरबर्ड क्लबको टोलीबाट मनिताले तीन खेल खेलिन् । उनको टोलीको न्युयोर्कको ब्रुकलिनस्थित ३३९ गेटवे मैदानमा खेल भएको थियो । उनले उक्त क्लबबाट क्षेत्रीय प्रतियोगिता खेलेकी थिइन् ।
यसमा उनको राम्रो प्रदर्शनका कारण अमेरिकाकै राष्ट्रिय टोलीमा समेत सहभागी हुने अवसरसमेत मिल्न सक्ने प्रशिक्षक सुनिल लामा बताए ।
उनको टोलीले अमेरिकामा पहिलो खेल न्युयोर्क रिजन र दोस्रो खेल लेगासी सिसीसँग खेलेको थियो । अमेरिकाबाट पहिलो पटक क्रिकेट खेलेकी अलराउन्डर मनिताले सन् २०११ मा एसिसी महिला सिनियर टिममा रहेर कुबेतमा खेलेकी थिइन् । मनिताको बलिङ र ब्याटिङ दुवै उत्कृष्ट छ । रासस

