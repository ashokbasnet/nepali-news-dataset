रुपेन्देही ११ तिलोत्तमा गोल्डकपको सेमिफाइनलमा
१८ जेठ, बुटवल । आयोजक रुपन्देही ११ तिलोत्तमा गोल्डकप फुटबलको सेमिफाइनलमा प्रवेश गरेको छ । सोमबार देवीनगरस्थित एन्फा टेक्निकल सेन्टरमा भएको उद्घाटन खेलमा रुपन्देही ११ ले पोखरा भ्याली स्पोट्स क्लबलाई टाइब्रेकरमा ४-३ गोल अन्तरले पराजित गरेको छ ।
यसअघि निर्धारित समयको खेलमा दुबै टोलीले २-२ गोलको बराबरी खेलेका थिए । इलभिसले ३० औं मिनेटमा गोल गर्दै भ्याली स्पोट्सलाई अग्रता दिलाए । तर, ४३ औं मिनेटमा दिपक राईले बराबरी गोल फर्काए ।
६८ औं मिनेटमा विमल घर्ती मगरले गोल गर्दै रुपन्देही ११ लाई २-१ को अग्रता दिलाए । तर, अन्तिम मिनेटमा विशाल राई बीले बराबरी गोल फर्काएपछि खेलको निर्णय टाइब्रेकरबाट लिइएको थियो । 
प्रतियोगिताको विजेताले ३ लाख ७५ हजार पाउने आयोजक रुपेन्देही फुटबल क्लबले जनाएको छ ।

