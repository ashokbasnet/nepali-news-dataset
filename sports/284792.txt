फिफाको नयाँ बरियतामा नेपाल २ स्थान तल झर्‍यो

२१ जेठ, काठमाडौं । विश्व फुटबलको नियमनकारी निकाय फिफाको नयाँ बरियतामा नेपाल २ स्थान तल झरेको छ । र, सार्क देशमा पुछारबाट दोस्रो स्थानमा पुगेको छ ।
फिफाले बिहीबार सार्वजनिक गरेको वरियता क्रममा नेपाल १८३ औं स्थानमा छ । सार्क मुलुकको शीर्ष स्थानमा भारत छ । भारत ६ स्थान माथि उक्लिएर १४१ औं नम्बरमा पुगेको छ ।
लामो समय सार्क मुलुकको शीर्ष स्थानमा रहेको माल्दिभ्स भने ३८ स्थान तल झरेको छ । यो पटक सबैभन्दा बढी तल झर्ने टीम बनेको माल्दिभ्स १७८ औं स्थानमा छ ।
अफगानिस्तान १६ स्थान तल झरेको छ । अहिले १५१ औं स्थानमा छ । चार स्थानमाथि उक्लिएको भुटान १५९ औं स्थानमा छ । लामो समय पुछारमा रहँदै आएको भुटान अघिल्लो पटक १६३ औं स्थानमा पुगेको थियो ।
फिफा वरियतामा बंगलादेश दुई स्थानमाथि उक्लिएको छ र १६६ औं स्थानमा छ भने तीन स्थान माथि उक्लिएको पाकिस्तान १७० औं स्थानमा छ ।
सार्क देशमा पुछारमा परेको श्रीलंका दुई स्थानमाथि उक्लिएको छ र १८६ औं स्थानमा आइपुगेको छ ।
फिफा वरियताको शीर्ष स्थानमा जर्मनी छ । दोस्रो स्थानमा बेल्जियम आएको छ भने अर्जेन्टिना तेस्रो स्थानमा झरेको छ । चौथो देखि दशौंसम्म क्रमशः कोलम्बिा, ब्राजिल, नेदरल्याण्ड, पोर्चुगल, उरुग्वे, फ्रान्स र स्पेन छन् ।
जापान ५२ औं स्थानमा छ । सबैभन्दा ठूलो फड्को मारेको माडागास्कर ३७ स्थान माथि उक्लिएर ११३ औं स्थानमा आइपुगेको छ ।

