लेजेन्ड भिडन्तमा फिगोले बार्सिलोनाको प्रतिनिधित्व गर्न नपाउने

२१ जेठ, काठमाडौं । च्याम्पियन्स लिगको फाइनल अघि शुक्रबार राति हुने लजेन्ड भिडन्तमा लुइस फिगोले बार्सिलोनाको प्रतिनिधित्व गर्न नपाउने भएका छन् ।
यूइएफएले युभेन्टस र बार्सिलोनाको लेजेन्ड टिममा फिगोको नाम पनि राखेको थियो । तर, फ्यानले विरोध गरेपछि बार्सिलोनाले फिगोको नाम हटाउन आग्रह गरेको छ । बार्सिलोनाको आग्रहपछि फिगोको नाम हटेकेा छ ।
पाँच वर्ष बार्सिलोनाबाट खेलेका फिगो सन् २००० कीर्तिमानी मूल्यमा चिरप्रतिद्वन्द्वी रियल मडि्रडमा गएका थिए । रियल जानु अघि फिगोले बार्सिलोनालाई ला लिगाको दुई उपाधि दिलाउन भूमिका खेलेका थिए ।
रियल मडि्रड गएपछि पहिलो पटक नाउ क्याम्पमा खेल्दा उनले दुबै कान समातेर बार्सिलोनाका समर्थकसँग माफी समेत मागेका थिए ।
दोस्रो पटक उनी नाउ क्याम्पमा खेल्न आउँदा समर्थकले मैदानमा सुंगुरको टाउको फालेर विरोध गरे । जसका कारण २० मिनेटसम्म खेल अवरुद्ध नै भएको थियो ।

