भूकम्प पीडित पत्रकार रेग्मीलाई ५० हजार सहयोग

२७ जेठ, काठमाडौं । भूकम्प पीडित अन्नपूर्ण राष्ट्रिय दैनिकका खेल पत्रकार गोविन्द रेग्मीलाई नेपाल अटोमोबाइल खेलकुद संघ (नासा) ले बुधबार आर्थिक सहयोग प्रदान गरेको छ ।
पर्वतारोहण तथा रक क्लाइम्बिङ स्पोर्ट संघ (एमआरसीए) नेपालले आयोजना गरेको ‘भूकम्पपछि दिगो पर्यटन प्रवर्द्धन’ विषयक अन्तरक्रियामा पर्यटनमन्त्री कृपाशुर शेर्पाले रेग्मीलाई ५० हजार रुपैयाँ बराबरको चेक हस्तान्तरण गरे । रेग्मीको धादिङस्थित नलाङ गाविस वार्ड नं. ५ मा रहेको २ वटा घर बैशाख १२ गतेको भूकम्पका कारण पूर्ण रुपमा क्षतिग्रस्त भएको थियो ।
सोही अवसरमा एमआरसीएले भूकम्मबाट ज्यान गुमाएका खेल पत्रकार र भूकम्प पीडित आफ्नै संघका सदस्यलाई आर्थिक सहयोग प्रदान गर्‍यो । गोरखापत्र दैनिका खेल पत्रकार स्व. सुमन भोम्जनका परिवार र संघका सदस्य दीपेश केसीलाई समान २५ हजार रुपैयाँ प्रदान गरिएको थियो ।
भोम्जन परिवारको सहयोग नेपाल खेलकुद पत्रकार मञ्चका पूर्व अध्यक्ष निरन्जन राजवंशीले सम्बन्धितलाई हस्तान्तरण गर्ने गरी बुझेका थिए । मन्त्री शेर्पाले नै राजवंशी र केसीलाई चेक हस्तान्तरण गरे ।
त्यसै अवसरमा एमआरसीले मन्त्री शेर्पालाई सम्मान गरेको थियो । एमआरसीका अध्यक्ष हरि धरेलले मन्त्री शेर्पालाई प्रशंसापत्र प्रदान गरे ।
एमआरसीका महासचिव मेघराज पौडेलले भोम्जनको स्मृतिमा सुमन भोम्जन स्मृति क्लाइम्बिङ मिडिया कप आयोजना गर्ने जानकारी गराए । उनका अनुसार साउनभित्र प्रतियोगिता हुनेछ । प्रतियोगिता वाषिर्क रुपमा आयोजना गरिने पनि महासचिव पौडेलले बताए ।

