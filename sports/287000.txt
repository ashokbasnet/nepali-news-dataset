कोपा अमेरिका : अर्जेन्टिना र ब्राजिल उपाधि दाबेदार

२८ जेठ, काठमाडौं । चर्चित नाम, ठूला भिडन्त, बिर्सन लागिएको अनुहार र भोलिका फुटबल हिरोहरु चिलीमा सुरु हुने कोपा अमेरिकाको प्रतिक्षामा छन् ।
जुलाइ चारसम्म चल्ने कोपा अमेरिकामा १० दक्षिण अमेरिकी र दुई आमन्त्रित गरी १२ देशले भाग लिँदैछन् । विश्वकप उपविजेता अर्जेन्टिनालाई उपाधिको प्रमुख दाबेदारका रुपमा हेरिएको छ ।
२२ वर्षदेखि उपाधि जित्न नसकेको अर्जेन्टिनाले यो पटक लिओनल मेस्सीमाथि धेरै आश गरेको छ । अर्जेन्टिनालाई विश्वकपको फाइनलसम्म पुर्‍याएका मेस्सीले क्लब फुटबलमा बार्सिलोनालाई यो सिजन च्याम्पियन्स लिगसहित कीर्तिमानी तीन उपाधि दिलाए ।
मेस्सीलाई कार्लोस टेभेज, सर्जिओ एग्युरो र गोन्जालो हिगुइनको साथ रहनेछ । फवार्ड लाइनमा अर्जेन्टिनाको टोली निकै बलियो देखिएको छ ।
तर, मेस्सीको बार्लिलोनाका टीममेट नेयमार ब्राजिलको कप्तानी गरेर मैदान उत्रदैछन् । विश्वकपको सेमिफाइनलमा जर्मनीसँग लज्जास्पद हार व्यहोरेको ब्राजिलले डुंगा प्रशिक्षक भएपछि भने जित मात्र हात पारेको छ । त्यसैले ब्राजिललाई पनि उपाधि दाबेदार मानिएको छ ।
लिभरपुलका प्ले मेकर कोउटिन्होको उपस्थितिले पनि ब्राजिललाई केही बलियो बनाएको छ । साविकको विजेता उरुग्वे भने लुईस स्वरेजको अनुपस्थितिका कारण केही कमजोर देखिएको छ । विश्वकपमा इटलीका चेलिनीलाई टोकेका कारण प्रतिवन्धमा रहेका स्वरेजले कोपा अमेरिकामा सबै खेल गुमाउनेछन् ।
आयोजक चिलीले अहिलेसम्म कोपा अमेरिकाको उपाधि जित्न सकेो छैन । बार्सिलोनाका पूर्व स्ट्राइकर एलेन्स सान्चेजको पि्रमियर लिगमा राम्रो प्रदर्शनका कारण चिलीले यो पटक उपाधिको आश गरेको छ ।
कोलम्बियाको टीममा रियल मडि्रड एवं विश्वकपको गोल्डेन बुट विजेता जेम्स रोडि्रग्बेजका साथै राडामेल फल्काओ छन् भने मेक्सिकोमा जाभियर हर्नान्डेजका साथै डस सान्तोष छन् ।

