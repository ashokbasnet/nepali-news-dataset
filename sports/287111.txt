मेस्सीलाई पछि पार्दै रोनाल्डो बने सर्वाधिक कमाउने फुटबलर

२८ जेठ, काठमाडौं । चिर प्रतिद्वन्द्वी लिओनल मेस्सीलाई पछि पार्दै क्रिष्टियानो रोनाल्डो सर्वाधिक कमाउने फुटबलर बनेका छन् ।
अमेरिकी पत्रिका फोर्ब्सले पछिल्लो एक वर्षमा धेरै कमाउने खेलाडीहरुको सूची सार्वजनिक गरेको छ । जसमा शीर्ष स्थानमा बक्सर फ्लाइड मेवेइदर परेका छन् । उनको पछिल्लो एक वर्षमा ३०० मिलियन डलर कमाएको फोब्र्सले जनाएको छ ।
फुटबलरहरुमा भने रियल मड्रिड तथा पोर्चुगलका स्ट्राइकर रोनाल्डो शीर्ष स्थानमा छन् । समग्रमा सूचीमा तेस्रो स्थानमा रहेको उनको एक वर्षको कमाई ७९.६ मिलियन डलर रहेको छ ।
बार्सिलोनाका अर्जेन्टिनी स्टार लिओनल मेस्सी समग्रमा चौथो स्थानमा छन् । धेरै कमाइ गर्ने फुटबलरमा भने उनी रोनाल्डोपछि दोस्रो स्थानमा छन् । उनको एक वर्षको कमाई ७३.८ मिलियन डलर छ ।
३९.१ मिलियन कमाइका साथ जाल्टन इभ्राहिमोभिच सर्वाधिक कमाउने तेस्रो स्थानमा छन् । चौथो स्थानमा रहेका ग्यारेथ बलको कमाई ३५ मिलियन डलर छ भने बार्सिलोनाका ब्राजिलियन स्टार नेयमार धेरै कमाउने फुटबलरको पाँचौं स्थानमा छन् । उनको पछिल्लो एक वर्षको कमाई ३१ मिलियन डलर रहेको अमेरिकी पत्रिका फोर्ब्सले जनाएको छ ।
जेम्स रोड्रिग्वेज छैटौं, वायन रुनी सातौं, फल्काओ आठौं, सजिओ एग्युरो नवौं र लुईस स्वरेज दशौं स्थानमा परेका छन् ।

