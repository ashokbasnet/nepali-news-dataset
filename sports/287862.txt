मोटर र्‍यालीमा पूर्व मिस नेपाल सदीक्षा र राजको जोडी पहिलो

सन्देश श्रेष्ठ
३० जेठ, पोखरा । आठौं सिन्सियर सिटिजन्स मोटर र्‍याली प्रतियोगितामा पूर्व मिस नेपाल सदीक्षा श्रेष्ठ र राज वजिमयको जोडी पहिलो भएको छ ।
नेपाल अटोमोवाइल्स स्पोर्टस एशोसियसन ‘नासा’को आयोजनामा शनिबार पोखरामा सम्पन्न मोटर र्‍यालीमा गति, समय र दुरीको आधारमा ४ फरक ठाउँमा चेक प्वाइन्ट राखेर कम्प्यूटराइज्ड माध्यमबाट गरिएको निर्णयमा श्रेष्ठ र बजिमयको जोडी प्रथम भएको हो ।
पोखराको पर्यटन प्रवर्द्धन र सडक सुरक्षा सम्बन्धी जनचेतना जगाउने उद्धेश्यले गरिएको प्रतियोगितामा समिज राजभण्डारी र अनुप खड्काको जोडी द्वितीय, राजु दहाल र सीता दहालको जोडी तेस्रो भएको छ ।
केशवप्रसाद अधिकारी र माधवप्रसाद गौतमको जोडी समग्रमा उत्कृष्ट भएको नासाका महासचिव मोहनबाबु खड्काले जानकारी दिए ।
पोखरा रङ्गशालाबाट शुरु भएको र्‍याली अमरसिंहचोक, महेन्द्रपुल, पृथ्वीचोक, विरौटा, राष्ट्रवैंकचोक, लेकसाइड, हल्लनचोक, जिरोकिलोमिटर, हरिचोक, हेम्जा हुँदै काँडेमा पुगेर टुंगिएको थियो ।
प्रतियोगितामा ५६ जनाले भाग लिएका थिए । निर्णायकमा नासाका केन्द्रीय अध्यक्ष दशरथ रिजालसहितको विज्ञ टोली रहेको थियो ।

