एपीएफ, विराटनगर, जनकपुर र धनगढी सेमीफाइनलमा
सन्देश श्रेष्ठ
३१ जेठ, पोखरा । प्रधानमन्त्री कप महिला राष्ट्रिय क्रिकेट प्रतियोगितामा विभागिय टोली सशस्त्र प्रहरी बल एपीएफ, क्षेत्र नम्बर १ विराटनगर, क्षेत्र नम्बर ७ जनकपुर र क्षेत्र नम्बर ९ धनगढी सेमीफाइनलमा प्रवेश गरेका छन् ।
प्रतियोगिता अन्तर्गत असार १ गते मंगलबारदेखि सेमीफाइनल खेल शुरु हुनेछ । मंगलबार पहिलो सेमीफाइनल खेल समूह ‘बी’ को बिजेता क्षेत्र नम्बर ७ जनकपुरले समूह ‘ए’ को उपबिजेता क्षेत्र नम्बर १ विराटनगरसँग प्रतिष्पर्धा गर्नेछ । सोही दिन हुने दोश्रो खेलमा समूह ‘ए’ को बिजेता एपीएफ र समूह ‘बी’ को उपबिजेता क्षेत्र नम्बर ९ धनगढी प्रतिष्पर्धामा उत्रिनेछन् ।
सोमबार भने ‘रेष्ट’ भएकाले खेल नहुने आयोजक क्षेत्रीय क्रिकेट विकास समिति पोखराले जनाएको छ ।
४ खेल खेलेको एपीएफले ३ मा जित र एकमा बराबरी गर्दै ७ अंक जोडेर समूह ‘ए’ को बिजेता बन्यो । समान खेल खेलेको विराटनगर २ मा जित र २ मा हारसहित ४ अंक जोड्दै समूह उपबिजेता बन्दै सेमीफाइनलमा प्रवेश गर्‍यो । नेपालगञ्ज र काठमाडौंको अंक समान भएपनि नेट रनरेटको आधारमा पछि पार्दै विराटनगर सेमीफाइनलमा प्रवेश गरेको हो ।
४ खेल खेलेको जनकपुर सबै खेल जित्दै ८ अंकका साथ समूह ‘बी’ को बिजेता बन्यो भने समान खेल खेलेको धनगढी २ मा जित, एकमा बराबरी र एकमा हारसहित ५ अंकसहित समूह ‘बी’ को उपबिजेता बन्दै सेमीफाइनल प्रवेश गर्‍यो ।
प्रतियोगितामा सहभागि क्षेत्र नम्बर ३ काठमाडौं, क्षेत्र नम्बर ५ नेपालगञ्ज, क्षेत्र नम्बर ८ पोखरा बाहिरिएका छन् । समूह ‘बी’ बाट क्षेत्र नम्बर २ बिरगञ्ज, क्षेत्र नम्बर ४ भैरहवा, क्षेत्र नम्बर ६ वैतडी प्रतियोगिताबाट बाहिरिएका छन् ।
यसअघि आइतबार पोखरा रंगशालामा भएको लिगचरणका अन्तिम खेलमा आयोजक क्षेत्र नम्बर ८ पोखराले क्षेत्र नम्बर १ विराटनगरसँग १६१ रनको विशाल अन्तरको लज्जास्पद हार बेहोर्‍यो । अर्को खेलमा क्षेत्र नम्बर ५ नेपालगञ्जले क्षेत्र नम्बर ३ काठमाडौंलाई ७ विकेटले पराजित गर्‍यो ।
चितवनमा आइतबारै भएको खेलमा क्षेत्र नम्बर ६ बैतडीले क्षेत्र नम्बर ४ भैरहवालाई ४८ रनले पराजित गर्‍यो भने क्षेत्र नम्बर २ बिरगञ्ज र क्षेत्र नम्बर ९ धनगढीबीच हुने भनिएको खेल वर्षाका कारण अबरुद्ध भएपछि अंक बाँडे ।

