महिला क्रिकेटको उपाधिका लागि एपीएफ र जनकपुर भिड्ने

सन्देश श्रेष्ठ
१ असार, पोखरा । सशस्त्र प्रहरी बलको एपीएफ र क्षेत्र नम्बर ७ जनकपुर प्रधानमन्त्री कप महिला राष्ट्रिय क्रिकेट प्रतियोगिताको फाइनलमा प्रवेश गरेका छन् । उपाधि भिडन्त बुधबार हुनेछ ।
पोखरा रङ्गशालामा मंगलबार भएको पहिलो सेमिफाइनलमा एपीएफले क्षेत्र नम्बर ९ धनगढीलाई ४ विकेटले पराजित गरेको छ भने जनकपुरले क्षेत्र नम्बर १ विराटनगरलाई ७ विकेटले पराजित गरेको छ ।
टस हारेर व्याटिङको निम्तो पाएको धनगढीले निर्धारित २० ओभरमा ६ विकेट गुमाएर ७६ रन मात्र बनाउन सक्यो । जसलाई एपीएफले १६ ओभरमै ६ विकेटको क्षतिमा भेट्टायो । एक विकेट लिनुका साथै १७ रनको योगदान गरेकी एपिएफकी ऋतु कनुडिया प्लेयर अफ दी म्याच भइन् ।
दोश्रो सेमिफाइनलमा जनकपुरले विराटनगरलाई ७ विकेटले पराजित गर्‍यो । टस जितेर पहिले व्याटिङ गरेको बिराटनगरले निर्धारित २० ओभरमा ७ विकेट गुमाएर ५८ रन बनायो ।
५९ रनको सामान्य लक्ष्य जनकपुरले ११ ओभरमा केवल ३ विकेट गुमाएर भेट्टायो । २ विकेट लिनुका साथै अविजित ३५ रन बनाएकी जनकपुरकी अनुराधा चौधरी प्लेयर अफ दी म्याच भइन् ।

