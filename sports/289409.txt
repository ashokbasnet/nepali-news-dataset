धर्मशालामा नेपालको दोस्रो हार

२ असार, काठमाडौं । भारत भ्रमणमा रहेको नेपाली क्रिकेट टोलीले लगातार दोस्रो हार व्यहोरेको छ । बुधबार भएको अभ्यास खेलमा नेपाल टीम, घरेलु टोली हिमाञ्चल प्रदेशसँग ७ रनले पराजित भएको छ ।
सुरुवाति दुई खेल जितेको नेपाल मंगलबार भएको खेलमा २४ रनले पराजित भएको थियो । बुधबारको हारसँगै श्रृखलामा २-२ को बराबरी भएको छ ।
धर्मशाला रंगशालामा टस जितेर पहिले ब्याटिङ गरेको हिमाञ्चल प्रदेशले निर्धारित २० ओभरमा ८ विकेट गुमाएर १५० रन बनायो ।
उसको सुरुवात खराव थियो । २६ रन जोड्दा ३ विकेट गुमाइसकेको उसका लागि अभिमन्यू राना र अमित कुमारले ११३ रनको साझेदारी गरे । अमित ४९ रनमा आउट भए भने अभिमन्यू ६७ रनमा अविजित रहे । राघव धवनले १८ रन जोडे ।
नेपालका लागि अभिनाश कर्णले २ विकेट लिए भने जितेन्द्र मुखिया, प्रदिप ऐरी र बसन्त रेग्मीले १-१ विकेट लिए । तीव्र गतिका बलरद्वय सोमपाल कामी र करण केसीलाई भने आराम दिइएको थियो ।
जवाफमा मैदान उत्रिएको नेपालले २० ओभरमा ७ विकेट गुमाएर १४३ रन बनायो । सुवास खकुरेलसँगै सागर पुनलाई आराम दिइएको खेलमा अनिल मण्डल र ज्ञानेन्द्र मल्लले ओपनिङ सम्हालेका थिए ।
अनिल र ज्ञानेन्द्रले पहिलो विकेटका लागि ३८ रनको साझेदारी गरे । अनिल १५ रनमा आउट भए । ज्ञानेन्द्रले २९ रनमा आउट भए भने विनोद भण्डारी ६ रनमा नै पभेलियन फर्किए ।
कप्तान पारस खड्का र राजेश पुलामी मगरले चौथो विकेटका लागि ३८ रनको साझेदारी गरे । राजेश २३ रनमा आउट भए । शरद भेसवाकरले १३ रन जोडढे भने प्रदिप ऐरी मात्र ३ रनमा क्याच आउट भए ।
बसन्त रेग्मी पनि २ रनमा आउट भए । पारस ३६ रनमा अविजित रहे ।
नेपाललाई सस्तैमा समेट्ने क्रममा हिमाञ्चल प्रदेशका राहुल सिंह र श्रेष्ट निर्मोहीले २-२ विकेट लिए ।

