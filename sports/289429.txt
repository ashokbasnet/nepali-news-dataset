क्रिकेटर करण केसी ओम फाइनान्सको प्रतिनिधि अधिकृत नियुक्त


फाइल फोटो
२ असार, काठमाडौं । नेपाली क्रिकेट राष्ट्रिय टोलीका उदयमान खेलाडी करन केसी पोखराको ओम फाइनान्स लिमिटेडको कर्मचारी नियुक्त भएका छन् ।
केसीलाई ‘प्रतिनिधि अधिकृत’ पदमा नियुक्ति गरेको फाइनान्सका प्रमुख कार्यकारी अधिकृत बुद्धि मल्लले बताए । फाइनान्सले पारिश्रमिक खुलाएको छैन ।
अनलाइनखबरसँग कुरा गर्दै फाइनान्सका सीइओ मल्लले केही समय अघि पोखरा आउँदा करन स्वयंमले इच्छा देखाएकाले कर्मचारीमा नियुक्त गरेको बताए । उनले भने-‘पहिलो काम त क्रिकेट खेल्ने नै हो । फुर्सदकेा समयमा कार्यालय आएर सम्वन्ध विस्तारको काममा सहयोग गर्नुपर्छ ।’
उनका अनुसार क्रिकेटर करनलाई ‘प्रतिनिधि अधिकृत’ पदमा नियुक्त गर्ने निर्णय चैतमा नै भएको थियो । वैशाखमा भूकम्प आएपछि घोषणामा ढिला भयो ।
करन हाल टी-२० विश्वकप छनोटको तयारीका क्रममा भारतमा रहेकाले उनको नियुक्ति पत्र नेपाल क्रिकेट संघ, कास्की जिल्ला समितिलाई दिइएको छ ।
करन नेपाल आएपछि दुई पक्षीय सम्झौता हुने सीईओ मल्ले बताए । उनले करणको पारिश्रमिक कर्मचारी नियम अनुसार हुने बताए पनि थप खुलाउन अस्वीकार गरे ।

