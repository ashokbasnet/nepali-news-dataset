क्यान सदस्य पदमुक्त प्रकरणमा अदालतले दुबै पक्षलाई बोलायो
३ असार, काठमाडौं । नेपाल क्रिकेट संघ क्यानका दुई सदस्यलाई पदमुक्त गर्ने राष्ट्रिय खेलकुद परिषद् (राखेप) निमित्त सदस्य सचिवको निर्णयविरुद्ध परेको रिटमा पुनरावेदन अदालत पाटनले दुबै पक्षलाई छलफलमा बोलाएको छ ।
तर, तामाङ र साउदको माग अनुसार अन्तरिम आदेश भने जारी गरेन ।
राखेपको निमित्त सदस्य सचिवमा नियुक्त भए लगतै सकुन्तला नगरकोटीले क्यान सदस्य रन्जित तामाङ र दिपक साउदलाई पदमुक्त भएको पत्र थमाएकी थिइन् ।
नेपाल क्रिकेट संघ क्यानको विधानमा दुई जना केन्द्रीय सदस्य राखेपको सिफारिसमा नियुक्त हुने व्यवस्था छ । निवर्तमान सदस्य सचिव युवराज लामाको सिफारिसमा तामाङ र साउद सदस्यमा मनोनित भएका थिए ।
तर, लामाको कार्याकाल सकिएपछि निमित्त सदस्य सचिवको जिम्मेवारी पाएकी नगरकोटीले सोमबार तामाङ र साउदलाई फिर्ता बोलाइएको पत्र थमाएकी थिइन् । चार वर्षका लागि नियुक्त भएको आफूहरुलाई विना कुनै कारण पदमुक्त गरिएको तामाङ र साउदले पुनरावेदन अदालत पाटनमा रिट दायर गरेका थिए ।
बिहीबार न्यायाधीश विनोद शर्माको इजलासले अन्तरिम आदेश जारी गर्ने नगर्नेबारे छलफल गर्न असार ६ गते दुबै पक्षलाई छलफलमा बोलाएको छ ।

