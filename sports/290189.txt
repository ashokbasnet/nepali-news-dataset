कुशल र सनितालाई स्वर्ण
४ असार, काठमाडौं । कुशल न्यौपाने र सनिता भट्टराईले साउन्ड टेबलटेनिस प्रतियोगितामा स्वर्ण जितेका छन् ।
कीर्तिपुरस्थित लेबोरेटरी उमाविमा भएको पुरुष एकलको फाइनलमा कुशलले सागर लामालाई ११-९ र ११-७ ले पराजित गरे । फुर्निमा शेर्पा र क्षत्रबहादुर तामाङ तेश्रो भए ।
युवा साझेदारी कार्यक्रमअन्तर्गत जिल्ला खेलकुद विकास समिति, युवा सूचना केन्द्र, काठमाडौं र नेपाल पारा ओलम्पिक कमिटीको आर्थिक सहयोगमा नेपाल दृष्टिविहीन टेबलटेनिस संघद्वारा आयोजित प्रतियोगिताको महिला एकलको उपाधि भिडन्तमा सनिताले बर्मा बुढा मगरलाई ११-३ र ११-५ को सोझो सेटमा हराइन् । सरिता अर्याल र हीराकुमार खत्रीले तेश्रो स्थानमा चित्त बुझाए ।
प्रतियोगिताअघि दृष्टिविहीन टेबलटेनिस संघले जेठ ५ गतेदेखि असार ३ गतेसम्म साउन्ड टेबलटेनिस प्रशिक्षण आयोजना गरेको थियो । काठमाडौं जिल्ला खेलकुद विकास समितिका साउन्ड टेबलटेनिस प्रशिक्षक कुमार पौडेल र राजु महर्जनले प्रशिक्षण सञ्चालन गरेका थिए ।
प्रशिक्षणमा समान १५-१५ पुरुष र महिला गरी ३० जना सहभागी थिए । प्रशिक्षणमै सहभागीहरुले प्रतियोगितामा प्रतिस्पर्धा गरेका हुन् ।

