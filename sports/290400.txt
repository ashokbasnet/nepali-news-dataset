क्रिकेट संघको निर्वाचन कात्तिक तेस्रो साता
५ असार, काठमाडौं । नेपाल क्रिकेट संघ (क्यान)को नयाँ नेतृत्व चयनका लागि आगामी कात्तिक तेस्रो साता अधिवेशन हुने भएको छ ।
क्यानको शनिबार सम्पन्न साधारण सभाले कात्तिक २० र २१ गते भैरहवामा अधिवेशन गर्ने निर्णय गरेको हो । जिल्ला संघहरुलाई असोज १५ गतेसम्ममा साधारणसभा गरिसक्न भनेको छ ।
चार वर्षअघि चितवनमा भएको साधारण सभाले एमाओवादी नेता टंक आङबुहाङलाई क्यानको अध्यक्ष बनाएको थियो ।
तर, आङबुहाङसहितका १० जनाविरुद्ध भ्रष्टाचारको मुद्धा लागेपछि नेपाल क्रिकेट संघ कार्यबाहक अध्यक्षको भरमा चल्दै आएका छन् । तत्कालीन काबा अध्यक्ष तारणीविक्रम शाहको निधन भएपछि अहिले दीपक कोइराला कार्यबाहक अध्यक्ष छन् ।
अधिवेशनमा अध्यक्ष पदमा उम्मेदवारी दिने हो भन्ने प्रश्नमा कोइरालाले यसबारे कुनै निर्णयमा पुगिनसकेको बताए ।
क्यानले विधान संशोधनका लागि कार्यबाहक महासचिव उत्तम कर्मचार्यको संयोजकत्वमा पाँच सदस्यीय समिति बनाएको छ । समितिले तयार पारेको प्रस्ताव अनुमोदन भएर राखेपले स्वीकृत गरे नयाँ विधान अनुसार निर्वाचन हुने कोइरालाले जानकारी दिए ।
मुलपानी रंगशाला बनाउने एसीसीले पैसा दिने 
क्यानका कार्यबाहक अध्यक्ष कोइरालाका अनुसार मुलपानीको रंगशाला बनाउन रकम दिन एसियन क्रिकेट काउन्सिल (एसीसी) तयार भएको छ । हालै मात्र नेपाल अाएका एसीसीका अधिकारीले मुलपानी पुगेर मैदानको अवलोकन गरेका थिए ।
कोइरालाका अनुसार ६ महिनाभित्र काम सक्नु पर्ने र काबा अध्यक्ष, महासचिव र सीइओसहितको छुट्टै बैंक खाता खोल्नु पर्ने सर्त एसीसी तयार भएको छ । कोइरालाले भने-‘डेभलोपमेन्ट फण्डबाट झण्डै ५ करोड दिने भएको छ । तर, उसका सर्तहरु पुरा गर्नु पर्ने हुन्छ ।’
क्यानले आगामी आर्थिक वर्ष २०७२/०७३ का लागि १५ करोड ६ लाखको बाषिर्क बजेट बनाएको छ । जिल्ला संघलाई बाषिर्क ५० हजार र क्षेत्रलाई १ लाख रुपैयाँ दिने निर्णय साधारण सभाले गरेको छ ।
मुलपानी रंगशाला बनाउन एसीसीले रकम दिने हुनु पर्नेमा अन्यथा भएकाले सच्याएका छौं-स

