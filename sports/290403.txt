पुवुदुको कार्यकाल डिसेम्बरसम्म थपिने

५ असार, काठमाडौं । नेपाली राष्ट्रिय क्रिकेट टोलीका प्रशिक्षक पुवुदु दशानायेकको कार्यकाल कम्तिमा आगामी डिसेम्बरसम्म थपिने भएको छ ।
नेपाल क्रिकेट संघ क्यानले पुवुदुको कार्याकाल २ वर्ष थप गर्न सरकारलाई आग्रह गर्दै आएको छ । यसअघि सरकार आफैंले एक वर्षका लागि नियुक्त गरेकाले क्यानले यो पटक पनि सरकारलाई गुहारेको छ । तर, पुवुदुको कार्यकाल असार मसान्तसम्म मात्र भए पनि अहिलेसम्म कुनै निर्णय हुन सकेको छैन । 
क्यानका कार्यबाहक अध्यक्ष दीपक कोइरालाले पुवुदुको कार्यकाल थपबारे सरकारले कुनै निर्णय नगरे क्यान आफैंले डिसेम्बरसम्म थप्ने बताए । ‘बजेटका कारण धेरै सकिँदैन । सरकारले निर्णय गरेन भने क्यान आफैंले डिसेम्बरसम्म कार्यकाल थप्छ’ उनले भनेका छन् ।

