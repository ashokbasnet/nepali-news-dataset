अर्जेन्टिना कोपा अमेरिकाको क्वार्टरफाइनलमा

६ असार, काठमाडौं । लिओनल मेस्सीले १०० औं क्याप जितेको खेलमा अर्जेन्टिनाले कोपा अमेरिकामा जमैकालाई पराजित गरेको छ ।
जितसँगै ७ अंकका साथ समूह बीको विजेताका रुपमा नक आउट चरण पुगेको अर्जेन्टिनाले क्वार्टरफाइनलमा सम्भावित प्रतिद्वन्द्वी ब्राजिललाई छल्ने देखिएको छ ।
उसो त पाराग्वेले उरुग्वेलाई १–१ को बराबरीमा रोकेपछि मेस्सीको कप्तानीमा रहेको अर्जेन्टिना खेल अघि नै अन्तिम आठमा पुगिसकेको थियो ।
साउसालिटो रंगशालामा भएको खेलमा अर्जेन्टिनाले ११ औं मिनेटमा गोन्जलो हिगुइनको गोलबाट अग्रता लियो । उनले एन्जल डि मारियाको पासमा गोल गरेका थिए  ।
खेलमा अर्जेन्टिना हावी भए पनि थप गोल गर्न सकेन । जमैकाको बल पोजिसन मात्र २७ प्रतिशत थियो ।
जमैकाका डिफेण्डर केमर लाउरेन्लसले गोल लाइनबाट बल क्लियर गरेका थिए । हिगुइन र डि मारियाको प्रहार बारमा लागेर फर्किएको थियो ।

