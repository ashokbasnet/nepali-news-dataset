पाँच हजार मिटर दौडमा रोहित र राजपुरा पहिलो
६ असार, काठमाडौं । सातौं केन्द्रस्तरीय राष्ट्रपति रनिङ सिल्ड खेलकुदको एथलेटिक्सतर्फ ५ हजार मिटर दौडमा रोहित अधिकारी र राजपुरा पछाईं स्वर्ण जितेका छन् ।
छात्रमा पश्चिमाञ्चलका पहिलो भएका रोहितले निर्धारित दूरी पूरा गर्न १७ मिनेट १०.९ सेकेन्ड समय खर्चे । सुदूरपश्चिमाञ्चलका हरिसिंह महरा दोश्रो र मध्यपश्चिमाञ्चलका तिलक ओली तेश्रो भए ।
छात्रातर्फ पहिलो भएकी मध्यपश्चिमाञ्चलकी राजपुराले निर्धारित दूरी तय गर्न १९ मिनेट ४९.५ सेकेन्ड समय लगाइन् । सुदूरपश्चिमाञ्चलकी गौरी भट्टराई दोश्रो र मध्यपश्चिमाञ्चलकी मञ्जु रावत तेश्रो बने ।
छात्रको ४ सय मिटर दौड ५३.११ सेकेन्डमा पूरा गरेका पश्चिमाञ्चलका प्रभुनाथ कुँवरले शीर्ष स्थान कब्जा गरे । सुदूरपश्चिमाञ्चलका शिवराज पार्की दोश्रो र मध्यमाञ्चलका अरुण महतो थारु तेश्रो भए । छात्रामा मध्यपश्चिमाञ्चलकी तारा मल्ल पहिलो भइन् । ताराले १ मिनेट ०६.९ सेकेन्डमा दौड पूरा गरिन् । सुदूरपश्चिमाञ्चलकी अनिता भुल दोश्रो र पश्चिमाञ्चलकी अनिषा भण्डारी तेश्रो भए ।
ज्याभ्लिन थ्रोको छात्रमा मध्यमाञ्चलका वीरेन्द्र चौधरी पहिलो भए । उनले ४७.५१ मिटर टाढा फाले । मध्यपश्चिमाञ्चलका प्रतिक विक दोश्रो र मध्यपश्चिमाञ्चलकै तिलक विक तेश्रो स्थानमा रहे । त्यसै स्पर्धाको छात्रामा मध्यपश्चिमाञ्चलकी निरुता शाही ३२.०४ मिटर टाढा फाल्दै पहिलो बनिन् । मध्यमाञ्चलका प्रमिला माझी दोश्रो र देवी मल्ल तेश्रो भए ।
छात्र लङजम्पमा मध्यपश्चिमाञ्चलका पि्रतम खड्का पहिलो भए । उनले ५.८६ मिटर हाम्फाले । मध्यमाञ्चलका भुवन महतो दोश्रो र पूर्वाञ्चलका श्याम चौधरी तेश्रो बने । छात्रामामध्यपश्चिमाञ्चलकी प्रमिला चौधरी पहिलो भइन् । निरुताले ४.३३ मिटर टाढा फालिन् । पश्चिमाञ्चलकी विपना परियार दोश्रो र सीमा चौधरी तेश्रो भए ।
मध्यमाञ्चल अगाडि
उसुमा ५ स्वर्ण, ३ रजत र ३ कांस्य जितेको मध्यमाञ्चल टिम च्याम्पियन बन्यो । दोश्रो स्थानको सुदूरपश्चिमाञ्चलले १ स्वर्ण, २ रजत र १ कांस्य हात पार्‍यो ।
करातेको छात्रमा पश्चिमाञ्चलका बुद्ध लामा र छात्रामा मध्यमाञ्चलकी अप्सरा मोक्तान उत्कृष्ट खेलाडी घोषित भए । बुद्धले ४२ केजीमा स्वर्ण जिते भने अप्सराले एकल काता र ४५ केजीमा गरी दोहोरो स्वर्ण हात पार्न सफल भइन् ।
करातेको अन्तिम दिन छात्रा ४० केजीमा मध्यमाञ्चलकी करुणा श्रेष्ठले फाइनलमा सुदूरपश्चिमाञ्चलकी निशा थापालाई पराजित गर्दैै स्वर्ण जितिन् ।
छात्रको ४७ केजीमा मध्यमाञ्चलका रोहित बुढाथोकी पहिलो भए । उनले फाइनलमा मध्यपश्चिमाञ्चलका अजय घर्ती मगरलाई हराए ।समग्रमा मध्यमाञ्चलले टिम च्याम्पियनको उपाधि चुम्यो । मध्यमाञ्चलले ४ स्वर्ण, २ रजत र २ कांस्य जित्यो । १ स्वर्ण, २ रजत र ४ कांस्यसाथ पूर्वाञ्चल दोश्रो तथा १ स्वर्ण, २ रजत र २ कांस्यसाथ मध्यपश्चिमाञ्चल तेश्रो स्थानमा रहे ।
मध्यमाञ्चल टिम च्याम्पियन
तेक्वान्दोमा मध्यमाञ्चलले टिम च्याम्पियनको उपाधि जित्यो । मध्यमाञ्चलले २ स्वर्ण, २ रजत र २ कांस्य प्राप्त गर्‍यो । दोश्रो भएको सुदूरपश्चिमाञ्चलले २ स्वर्ण, १ रजत र ३ कांस्य हात पार्‍यो । १ स्वर्ण, ३ रजत र १ कांस्यमा पूर्वाञ्चल तेश्रोमा सीमित भयो ।
छात्रमा मध्यमाञ्चलका तिलक तामाङ र छात्रामा सुदूरपश्चिमाञ्चलकी गिता विष्ट उत्कृष्ट खेलाडी चुनिए । तिलकले ४५ केजी र गीताले ४६ केजीमा स्वर्ण जितेका थिए । छात्रको ४८ केजीमुनि सुदूरपश्चिमाञ्चलका भोजराज भट्ट तथा ५१ केजीमुनि मध्यपश्चिमाञ्चलका अरुण बस्नेत पहिलो भए । छात्राको ४२ केजीमुनि पूर्वाञ्चलकी पार्वती राई तथा ४४ केजीमुनि मध्यमाञ्चलकी सीला गुरुङले स्वर्ण जिते ।

