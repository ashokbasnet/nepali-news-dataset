बायाँ हाते बलर मुस्ताफिजुर रहमानको कीर्तिमानी प्रदर्शन

६ असार, काठमाडौं । बंगलादेशका बायाँ हाते तीव्र गतिका बलर मुस्ताफिजुर रहमानले आफ्नो वनडे करियरको सुरूवाती खेलमा कीर्तिमानी प्रर्दशन गरेका छन् ।
डेब्यू वनडेमा पाँच विकेट लिएका २० वर्षे बलर रहमानले दोस्रो खेलमा ६ विकेट लिएका छन् ।
यसअघि जिम्बावेका ब्रायन भिटोरीले करियरको सुरुवाति दुई खेलमा ५-५ विकेट लिएका थिए । उनले सन् २०११ मा बंगलादेशविरुद्धको खेलमा नै यो कीर्तिमान बनाएका थिए ।
बंगलादेशका रहमानले भने भारतविरुद्ध सुरुवाति दुई खेलमा क्रमशः ५ र ६ विकेट लिएका छन् ।
आइतबार ढाका भएको दोस्रो वन डेमा रहमानले रोहित शर्मा, कप्तान महेन्द्र सिंह धोनी, सुरेश रैना, अक्षर पटेल, आर अश्विन र रविन्द्र जडेजाको विकेट लिए । १० ओभर बलिङ गरेका उनले ४३ रन दिएर ६ विकेट लिएका हुन् ।
यसअघि मिरपुरमा भएको पहिलो वनडेमा डेब्यू गरेका रहमानले पाँच विकेट लिएका थिए ।

