ब्राजिल कोपा अमेरिकाको क्वार्टरफाइनलमा

७ असार, काठमाडौं । स्टार स्ट्राइकर नेयमार विनाको ब्राजिल समूह विजेता बन्दै कोपा अमेरिका फुटबलको क्वार्टरफाइनलमा प्रवेश गरेको छ ।
आइतबार राति भएको समूह चरणको अन्तिम खेलमा ब्राजिलले भेनेजुएलालाई २–१ ले पराजित गरेको हो । जितसँगै ब्राजिल ६ अंकका साथ समूह सीको विजेता बन्दै नक आउट चरणमा प्रवेश गरेको छ ।
नेयमारमाथि चार खेलको प्रतिवन्ध लागेपछि ब्राजिलले रोविन्होलाई खेलाएको थियो ।
खेलको नवौं मिनेटमा थिएगो सिल्भाले गोल गर्दै ब्राजिललाई अग्रता दिलाए । रोविन्होको कर्नर बलमा सिल्भाले भली गोल गरेका हुन् ।
दोस्रो हाफको ५१ औं मिनेटमा रोवर्टो फिर्मिन्होले गोल गर्दै टीमको अग्रता दोब्बर पारे । उनले विलियनको पासमा गोल गरे ।
भेनेजुएलाले ८४ औं मिनेटमा एक गोल गरेपनि खेलमा फर्कन ढिला भइसकेको थियो । हारपछि भेनेजुएला समूह चरणबाटै बाहिरिएको छ ।
अब क्वार्टरफाइनलमा ब्राजिलले समूह बीको उपविजेता पाराग्वेको सामना गर्नेछ ।

