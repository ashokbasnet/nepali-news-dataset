यसरी सम्पन्न भयो ओलम्पिक दिवस (फोटो फिचर)

८ असार, काठमाडौं । प्रत्येक बर्ष जुन २३ का दिन विश्वभर ओलम्पिक दिवस मनाइरहेकाबेला नेपालमा पनि ओलम्पिक दिवस विभिन्न कार्यक्रम गरी मनाइएको छ ।
विगतमा प्रत्येक वर्ष जुन २३ मा मात्र नेपालमा ओलम्पीक दिवस मनाइने गरेकामा ३ वर्ष अघिदेखि साताव्यापीरुपमा ओलम्पिक दिवस मनाउने गरिएको छ । ०७० सालमा ९ दिन, ०७१ सालमा १० दिन र ०७२ सालमा ११ दिन विभिन्न खेलकुदका कार्यक्रम गरी ओलम्पिक दिवस मनाइएको छ ।
आधुनिक ओलम्पिकको स्थापना १८९४ जुन २३ भएको दिनलाई सम्झना स्वरुप ओलम्पिक दिवस मनाउन थालिएको हो । अहिले विश्वभर अन्तर्राष्ट्रिय ओलम्पिकमा २०५ राष्ट्र आवद्ध छन् ।
नेपालमा यसपाली २०७२ साल जेठ ३० गते आईतबारदेखि विभिन्न खेल संघ, नेपाल प्रहरी, नेपाली सेना, सशस्त्र प्रहरी, विभिन्न विद्यालयको आयोजनामा साईकल र्‍याली, फुटबल, टेबल टेनिस, लन टेनिस, बक्सीङ, व्याडमिन्टन, पौडी, बास्केट बल क्रसकन्ट्री, टक अफवार, साम्बो खेल, नृत्य तथा पेन्टीङ प्रतियोगिता आयोजना गरी ओलम्पिक दिवस मनाइएको छ । यसपाली ओलम्पीक दिवसका अवसरमा २६ वटा कार्यक्रम आयोजना गरिएको छ ।
लगनखेलमा विशेष कार्यक्रम

ओलम्पिक दिवसको अवसरमा लगनखेलस्थित नेपाली सेनाको राजदल गण भित्र रहेको सैनिक शारिरीक तालिम तथा खेलकुद केन्द्रमा मंगलबार विशेष कार्यक्रम आयोजना गरिएको छ ।
कार्यक्रममा खेलकुदमन्त्री पुरुषोत्तम पौडेलले सम्बोधन गर्दै मित्रता भाईचारा र सहकार्य प्रबर्द्धन गर्न खेलकुद सशक्त माध्यम भएको बताए ।
आगामी सन् २०१६ मा ब्राजिलमा हुने ओलम्पिकको तयारीमा रहेका नेपाली खेलाडीलाई बधाइ दिनुका साथै सन् २०२० मा जापानमा हुने ओलम्पिकमा नेपालले पदक जित्ने तरिकाले तयारी गर्ने उनले बताए ।


कार्यक्रममा नेपाल ओलम्पिक कमिटीका अध्यक्ष ध्रुवबहादुर प्रधानले प्रत्येक खेलाडीको ओलम्पिक खेल खेल्ने चाहना हुने भएकाले ओलम्पिक शिक्षा सबैलाई जरुरी भएको बताए । नेपाली खेलकुदका भौतिक संरचना महाभूकम्पले विगारेकाले पुनर्निर्माण तथा मर्मतका लागि अन्तर्राष्ट्रिय ओलम्पिक कमिटीबाट सहयोग गर्ने बचन बद्धता प्राप्त भएको अध्यक्ष प्रधानले समारोहमा जानकारी गराए ।
कार्यक्रममा नेपाल ओलम्पिक कमिटीका महासचिव जिवनराम श्रेष्ठले ओलम्पीकको मूल मर्म मूभ, लर्न र डिस्कभरीलाई सबैले आत्मसाथ गरी अगाडि बढेमा विनासकारी भूकम्पले तहस नहस भएको क्षतिलाई निर्माण गर्न बल पुग्ने बताए । राष्ट्रसंघले समेत ‘स्पोर्ट फर पिस एण्ड डेभलमेन्ट’ भन्ने मान्यता प्रदान गरिसकेकाले खेलकै माध्यमबाट राष्ट्र निर्माणमा सबै लाग्नुपर्ने उनले बताए ।

कार्यक्रमको शुरुवातमा स्पोर्ट फर अलकमिशन एनओसीका अध्यक्ष विष्णुगोपाल श्रेष्ठले अन्तर्राष्ट्रिय ओलम्पीकका अध्यक्ष थोमस ब्याकले पठाएको सन्देश पढेर सुनाएका थिए । साथै उनले ओलम्पिक दिवस मनाउने यो अभियानमा सहयोग गर्ने सबैलाई धन्यवाद दिए ।
यसअघि नेपाली ओलम्पिक खेलाडीहरु जितबहादुर के.सी., कमल अधिकारी, राजेन्द्र भण्डारी, चन्द्रकला थापा, देवु थापा, फूलमाया याक्थुबा, पुष्पराज ओझा, प्रविण तुलाधर, टिकाराम श्रेष्ठ र संगिना वैद्यले ओलम्पीक टर्चलाई परिक्रममा गरी स्पोर्ट फर अलकमिशन एनओसीका अध्यक्ष श्रेष्ठलाई हस्तान्तरण गरेका थिए ।
श्रेष्ठलाई मानार्थ सदस्यता

ओलम्पिक दिवसको अवसरमा नेपाल ओलम्पीक कमिटीले नेपाल ओलम्पीक संग्रहालयका संस्थापक अध्यक्ष क्षितिज अरुण श्रेष्ठलाई मानार्थ सदस्यता प्रदान गरेको छ ।
समारोहमा गायिका कुन्ती मोक्तान, सत्यराज आचार्य र रोज मोक्तानले राष्ट्रिय गान गाएर उर्जा प्रदान गरे । कार्यक्रममा नाइटिङगेल स्कूल र अखण्ड विद्यासदनका छात्रा-छात्रले नृत्य प्रस्तुत गरेका थिए ।
कार्यक्रममा ब्राजिलका लागि नेपाली राजदुत र जापानका लागि नेपाली राजदुतहरुले महाभूकम्पबाट पीडित नेपालीहरुलाई चाँडै पहिलाकै अवस्थामा फर्कन सकुन् भनेर शुभकामना दिएका थिए ।
तस्वीर सौजन्य : नेपाल ओलम्पिक कमिटी

