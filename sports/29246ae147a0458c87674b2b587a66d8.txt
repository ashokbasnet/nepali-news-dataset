३० खेलका १००० भन्दा धेरै रुसी खेलाडी डोपिङमा, नुन र कफीले जोगिए

मंसिर २५ – ओलम्पिक पदक विजेतासहित एक हजार भन्दा धेरै रुसी खेलाडीले सरकारी संलग्नतामा भएको डोपिङबाट फाइदा लिएको एक प्रतिवेदनमा दाबी गरिएको छ । सन् २०११ देखि २०१५ को बिचमा सरकारको संलग्नतामा भएको डोपिङबाट रुसी खेलाडीले फाइदा लिएको प्रतिवेदनमा उल्लेख छ । फुटबलसहितका कम्तिमा ३० खेलका खेलाडीले सरकारी सहयोगमै प्रतिबन्धित शक्तिवर्धक औषधि लिएको आरोप छ ।
पदक जित्नका लागि भएको यो संस्थागत तथा निकै अनुशासित षडयन्त्र रहेको प्रतिवेदनका लेखक रिचार्ड म्याकलरेनको भनाई छ । कानुन व्यवसायी म्याकलरेनका अनुसार लण्डन ओलम्पिक २०१२ मा डोपिङको प्रभाव धेरै परेको बताउनुभयो ।
यस्तै विश्व एथ्लेटिक्स च्याम्पियनसिप २०१३ तथा विन्टर ओलम्पिक सोची २०१४ मा पनि डोपिङकै कारण रुसी खेलाडीले धेरै पदक जितेको प्रतिवेदनमा दाबी गरिएको छ । रुसी खेलाडीले खेल पूर्व हुने डोपिङ परीक्षणबाट जोगिन नुन र कफी प्रयोग गरेको प्रतिवेदनमा उल्लेख छ ।
