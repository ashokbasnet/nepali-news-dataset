टेभेज बोका जुनियर्स फर्कने पक्का

१२ असार, काठमाडौं । इटालियन च्याम्पियन युभेन्टसका अर्जेन्टिनी स्ट्राइकर कार्लोस टेभेज बोका जुनियर्स फर्कने भएका छन् ।
३१ वर्षका टेभेज अहिले कोपा अमेरिकामा अर्जेन्टिनाबाट खेलिरहेका छन् र उनकै गोलका मदतमा कोलम्बियालाई पेनाल्टी सुुट आउटमा हराउँदै अर्जेन्टिना अन्तिम चारमा पुगेको छ ।
बोका जुनियर्सका अध्यक्ष ड्यानियल एन्जेलासाइले कोपा अमेरिका सकिएपछि टेभेजले क्लबसँग सम्झौता गर्ने बताए ।
टेभेजले २००४ मा बोका जुनियर्स छाडेका थिए । २००३ मा बोका जुनियर्सले घरेलु लिग जितेसँगै टेभेज साउथ अमेरिकन प्लेयर अफ दि इयर घोषित भए ।
बोका जुनियर्सबाट ब्राजिलको कोरिन्थिन पुगेका उनी २००५ मा वेष्टहृयाम पुगेका थिए । वेष्टहृयामबाट म्याचेष्टर युनाइटेड, म्यानचेष्टर सिटीका हुँदै टेभेज युभेन्टस पुगेका हुन् । उनको मदतमा युभेन्टसले इटालियन सिरिएको उपाधि जित्नुको साथै यो वर्ष च्याम्पियन्स लिगको फाइनलमा पुगेको थियो ।
टेभेजले क्लब छाड्ने भएपछि युभेन्टसले भने मारियो मान्जुकिजलाई एथ्लेटिकोबाट भित्र्याएको छ ।

