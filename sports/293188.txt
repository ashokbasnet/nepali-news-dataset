जुनियर टेनिसको यू-१६ मा माहिका अपराजित

११ असार, काठमाडौं । रोड टु सिंगापुरमा सहभागी हुने जुनियर टेनिस खेलाडीको छनोट प्रतियोगिताको यू-१६ उमेर समूहमा दोश्रो चरणको खेल सकिँदा माहिका राणा शनिबार अपराजित छिन् ।
सातदोबाटोस्थित टेनिस कोर्टमा भएको राउन्ड रोविन लिगमा माहिका राणाले विजिशा श्रेष्ठलाई ८-२ र स्लेशा प्रधानलाई ८-० ले पराजित गरिन् । विजिशाले मायांकालाई ९-८ ले हराइन् । त्यस्तै स्लेशा प्रधान विरुद्धको खेलमा मायांका ८-० ले विजयी भइन् ।
यु-१४ उमेरसमूहमा इरा राउतले मेधावी गिरीलाई ८-२ तथा खुशी पाण्डेलाई ८-३ ले पन्छाइन् । अभिलाषा विष्टले प्रेरणा कोइरालालाई ८-२ र मेधावी गिरीलाई ८-३ ले पराजित गरिन् । अघिल्लो दिन इरा र अभिलाषाले एक-एक जितेका थिए । ६ खेलाडी सहभागी यस स्पर्धामा इरा र अभिलाषा दुवै अपराजित छन् ।
प्रेरणा कोइरालाले सलोनी तामाङलाई ९-७ तथा खुशी पाण्डेले पनि सलोनी तामाङलाई नै ८-४ ले हराए । आ-आफ्नो उमेरसमूहमा पहिलो हुने खेलाडी रोड टु रेसका लागि छनोट हुने आयोजक अखिल नेपाल लनटेनिस संघले जनाएको छ ।

