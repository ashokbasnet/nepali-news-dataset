नेयमारपछि जाराले कोपा अमेरिकाका बाँकी खेल गुमाए

१४ असार, काठमाडौं । चिलीका डिफेण्डर गोन्जालो जाराले कोपा अमेरिका फुटबलको बाँकी खेल गुमाउने भएका छन् ।
सोमबार सेमिफाइनलमा पेरुसँग खेल्नु अघि आयोजक चिलीका डिफेण्डर जारामाथि तीन खेलको प्रतिवन्ध लागेको हो । गैर खेलकुद व्यवहार देखाएको भन्दै साउथ अमेरिकन फुटबलको नियमनकारी निकायले जारामाथि ७ हजार ५ सय डलर जरिवाना गरेको छ ।
क्वार्टरफाइनलमा जाराले उरुग्वेका स्टाइकर इडिन्सन काभानीलाई पछाडिबाट औंलाले घोचेका थिए । लगतै काभानीले कुइनाले जारालाई धकेलेपछि दोहोरो पहेँलो कार्डसँगै रातो कार्ड पाएका थिए ।
उक्त खेलमा उरुग्वे १-० ले पराजित भएको थियो ।
अब जाराले पेरुसँगको सेमिफाइनलका साथै कोपा अमेरिकाको फाइनल वा तेस्रो स्थानका लागि खेल गुमाउनेछन् । साथै उनले २०१८ को विश्वकप छनोटको पहिलो खेल पनि गुमाउनेछन् ।

