फाल्गुनन्द गोल्ड कप : विर्ता युनाइटेड फाइनलमा, फिदिम ६-० ले पराजित

भीमकुमार बाँस्कोटा/उज्यालो ।
फिदिम, पुस २१ – विर्ता युनाइटेड क्लब झापा ११ पाँचथरको फिदिममा जारी आठौँ फाल्गुनन्द गोल्डकप फुटबल प्रतियोगिताको फाइनलमा पुगेको छ । बिहीबार  भएको सेमिफाइनलमा आयोजक फिदिम स्पोटिङ क्लबलाई ६–० गोल अन्तरले हराएर बिर्ता युनाइटेड फाइनलमा पुगेको हो ।  
विर्ता युनाइटेडको जितका लागि विकेस लिम्बूले दुई गोल गरे । त्यस्तै कर्ण लिम्बू, बुद्ध चेम्जोङ, कप्तान योगेस गुरुङ र देबेन्द्र तामाङले एक/एक गोल गरे । घरेलु मैदानमा राम्रो प्रदर्शन गर्न नसक्दा आयोजक फिदिमले लज्जास्पद हार बेहोर्दै प्रतियोगिताबाट बाहिरिएको छ । 
खेल सुरु भएको तीन मिनेटमै विर्ता युनाइटेडका विकेस लिम्बूले पहिलो गोल गरेका थिए । बुद्ध चेम्जोङले डिबक्सभित्र मिलाइदिएको पासलाई सदुपयोग गर्दै विकेसले जाली चुमाएका हुन् । कप्तान योगस गुरुङको क्रसलाई सदुपयोग गर्दै विकेसले ५७ औँ मिनेटमा दोस्रो गोल गरे । खेल सुरु भएको २७ औँ मिनेटमा देबेन्द्रले गोल गरेका थिए । 
खेल सुरु भएको १३ औँ मिनेटमा बुद्धले मिलाएको पासलाई सदुपयोग गर्दै कर्ण लिम्बूले गोल गरेका थिए । खेलको ६६ औँ मिनेटमा बुद्ध चेम्जोङले गोल गरे । कप्तान योगेस गुरुङले खेल सुरु भएको ६८ औँ मिनेटमा गोल गरेर टिमका लागि सानदार जित निकालेका हुन् । 
खेल मैदानको झण्डै मध्य भागबाट हानेको बल फिदिम स्पोटिङका गोल रक्षक सबिन तामाङले समाउन नसक्दा योगसले हानेको बलले जाली चुमेको थियो । जवाफमा फिदिमले कुनै गोल गर्न सकेन । शुक्रबार हुने सेमिफाइनल खेलमा कर्ण सिं सोनाम स्मृति क्लब ताप्लेजुङ र एलाभेन एरोज दुहबी सुनसरी मैदानमा भिँड्दैछन् । शुक्रबारको विजयी टिमसँग २४ गते विर्ता युनाइटेडले फाइनल खेल्नेछ ।
