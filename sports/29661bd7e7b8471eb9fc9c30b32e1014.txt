यसरी सुरु भएको थियो युरो कप

काठमाडौं, जेठ २८ - युरोपियन देशहरुबिचको फुटबल प्रतियोगिता युरो कप फुटबल प्रतियोगिता आज सुरु हुँदै छ । ५६ वर्षअघि सुरु भएको प्रतियोगिताको यो १५ औं संस्करण हो ।
र यो पटकको युरो कप यसको अवधारण अघि सार्ने हेनरी डेलाउनेको देश फान्समा नै हुँदै छ । फ्रान्सले सन् १९६०  को पहिलो युरो कप र सन् १९८४ को युरो कप सफलतापूर्वक आयोजना गरिसकेको छ ।
हेनरी डेलाउनेको अवधारण
युरोपेली फुटबल प्रतियोगिताको अवधारणा सन् १९२७ मा नै आएको थियो । फ्रेञ्च फुटबल फेडरेशनका तत्कालिन महासचि हेनरी डेलाउनेले यो युरोपभरीका टोलीबीच प्रतियोगिता गराउने प्रस्ताव पनि गरेका थिए । तर उनको यो प्रस्तावमा युरोपकै केही फुटबल संघहरुले विरोध गरे । जसका कारण तत्कालै प्रतियोगिता सुरु हुन सकेन ।
तर उनको निधनको ३ वर्षपछि सन् १९५८ मा डेलाउनको अवधारणाले सार्थकता पायो । युरोपेली फुटबल महासंघ युइएफएले सन् १९५८ मा हेनरी कै नाममा सन् १९६० मा युरोपियन नेसन्स कपको नाममा युरोपेली फुटबल प्रतियोगिता गराउने निर्णय ग¥यो ।
१९६० को पहिलो प्रतियोगितामा १७ टिमले सहभागिता जनाएका थिए । प्रारम्भिक चरण र प्रिक्वाटरफाइनल र क्वाटरफाइनलसम्मका खेल होम एण्ड अवे पद्दतिका आधारमा भयो ।
सेमिफाइनल र फाइनल खेललाई मात्र युरोपियन नेसन्स कपको रुपमा फ्रान्समा सञ्चालन गरियो । सन् १९६० को जुलाई १० मा पेरिसमा भएको फाइनलमा युगोस्लाभियालाई अतिरिक्त समयमा २–१ ले हराउँदै सोभियत संघले उपाधि जित्यो । होम एण्ड अवे पद्दतिको क्वाटर फाइनल खेल्न स्पेन सोभियत संघ नगएपछि सोभियत संघ बाई पाएर सेमिफाइनल पुगेको थियो ।
सन् १९७६ सम्म पहिलो प्रतियोगिताकै पद्दतिमा युरो कप आयोजना गरियो । सन् १९८०  देखि फाइनल चरणमा ८ टिम र सन् १९९६ देख १६ टिमले युरो कप खेल्दै आएकोमा यो पटक भने टिमको संख्या २४ बनाइएको छ । सन् १९८० सम्म तेश्रो स्थानका लागि पनि खेल हुने गरेको थियो । तर त्यसयता तेश्रो स्थानका लागि खेलाइएको छैन ।
- एजेन्सीको सहयोगमा
