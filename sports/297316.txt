आलोचकका अगाडि मेस्सीले घुँडा टेक्लान् ?

२३ असार, काठमाडौं । अर्जेन्टिनालाई कोपा अमेरिकाको उपाधि दिलाउन चुकेपछि लिओनल मेस्सी फेरि एक पटक चर्को आलोचना परेका छन् ।
बार्सिलोनाबाट व्यवसायिक फुटबल खेल्ने मेस्सीले क्लब फुटबलमा कुनै पनि उपाधि चुम्न बाँकी छैन । यो सिजन उनकै उत्कृष्ट प्रदर्शनको मदतमा बार्सिलोनाले च्याम्पियन्स लिग र ला लिगासहित तीन उपाधि जित्यो ।
तर, मेस्सीकै कप्तानमा रहेको अर्जेन्टिना कोपा अमेरिकाको फाइनलमा चिलीसँग चुक्यो । यसअघि विश्वकपको फाइनलमा अर्जेन्टिना जर्मनीसँग स्तब्ध भएको थियो ।
२२ वर्षपछि अर्जेन्टिनालाई कोपा अमेरिकाको उपाधि दिलाउन चुकेपछि मेस्सीको आलोचना भएको छ । अर्जेन्टिनी डेली ओकेले मेस्सी आलोचनाबाट थालेको र राष्ट्रिय टोली छाड्न सक्ने समाचार छापेको छ ।
समाचारका लागि उसले मेस्सीका पछिल्ला फेसबुक स्टाटसलाई समेत आधार बनाएको छ । कोपा अमेरिकाको फाइनलमा पराजित भएपछि मेस्सीले फाइनलको हार निकै पिडादायी हुने बताएका थिए ।
केहीले भने मेस्सीले केही समय राष्ट्रिय टीमबाट ब्रेक लिन चाहेको बताइएको छ र उनले सेप्टेरम्बरमा हुने मैत्रिपूर्ण खेल नखेल्ने सम्भावना छ ।
समाचारप्रति टिप्पणी गर्दै अर्जेन्टिनी फुटबलका प्रमुख लुइस सेगुरोले भनेका छन्-मेस्सीले विरोधीका अगाडि घुँडा टेके र आलोचनाकै कारण राष्ट्रिय टीम छाड्ने विकल्प रोजे भने त्यो अफसोचको कुरा हुनेछ ।’
मेस्सीको उपस्थितिलाई लिएर विवाद गर्नु अन्यायपुर्ण भएको उनले बताए ।
मेस्सीले राष्ट्रिय टीम छाडे त्यो लज्जाको विषय हुने भन्दै अर्जेन्टिना फुटबलका प्रमुख सेगुरोले भने-मलाई विश्वास छ कि मेस्सी आलोचनाकै कारण थाक्ने छैनन् र राष्ट्रिय टीम छाड्ने छैनन् ।’

