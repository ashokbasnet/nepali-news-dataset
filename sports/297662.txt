विश्व फुटबल वरीयतामा नेपाल सार्कको पुछारमा
२४ असार, काठमाडौं । विश्व फुटबल महासंघ (फिफा)ले जारी गरेको नयाँ वरीयतामा दुई स्थान तल झरेको नेपाल सार्क देशको पुछारमा परेको छ ।
बिहीबार जारी वरीयतामा अर्जेन्टिना जर्मनीलाई पछि पार्दै शीर्ष स्थानमा उक्लिएको छ ।

नयाँ वरीयता क्रममा नेपाल ६० अंकका साथ १८५ औं स्थानमा छ । जुन चारमा भएको अघिल्लो वरियता निर्धारणपछि नेपालले कुनै पनि अन्तराष्ट्रिय खेल खेलेको छैन ।
सार्क देशमा अफगानिस्तान शीर्ष स्थानमा छ । १७ स्थान माथि उक्लिएको अफगानिस्तानको २१२ अंक छ । भारत १७ स्थान तल झरेर १५६ औं स्थानमा आइपुगेको छ र सार्क देशको दोस्रो नम्बरमा छ ।
सात स्थान तल झरेको भुटान१६६ औं स्थानमा छ भने तीन स्थान तल झरेको बंगलादेश १६९ औं नम्बरमा छ । पाकिस्तान दुई स्थान तल झरेर १७२ मा पुग्दा दुई स्थान माथि उक्लिएको श्रीलंका विश्व वरीयताको १८३ औं स्थानमा छ ।
अर्जेन्टिना शीर्ष स्थानमा 
कोपा अमेरिकाको फाइनलमा चिलीसँग पराजित भएको अर्जेन्टिना विश्व वरीयताको शीर्ष स्थानमा उक्लिएको छ । दुई स्थानमा माथि उक्लिएको उसको १४७३ अंक छ भने दोस्रो स्थानमा झरेको जर्मनीको १४११ अंक छ । जर्मनीले यो पटक सबैभन्दा धेरै २६४ अंक गुमाएको छ ।
तेस्रोमा वेल्जियम, चौथोमा कोलम्बिया, पाचौंमा नेदरल्याण्ड्स, छटौंमा ब्राजिल र सातौंमा पोर्चुगल छ । रोमानिया चार स्थानमा माथि उक्लिएर आठौं नम्बरमा आएको छ भने छ स्थानमाथि उक्लिलएको इंग्ल्याण्ड नवौं र ११ स्थानमाथि उक्लिएको वेल्स दशौं नम्बरमा छन् । वेल्स सबैभन्दा धेरै २२६ अंक थप्न सफल भएको हो ।
कोपा अमेरिकाको विजेता चिली आठ स्थान माथि उक्लिएर ११ औं नम्बरमा आइपुगेको छ । यो पटक स्पेन, उरुग्वे र फ्रान्स शीर्ष १० वरीयताबाट बाहिरिएका छन् । स्पेन १२ औं, उरुग्वे १२ औं र फ्रान्स २२ औं स्थानमा पुगेका छन् ।

