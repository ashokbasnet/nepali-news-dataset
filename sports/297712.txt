टी-२० विश्वकप छनोटमा स्कटल्याण्डको विजयी सुरुवात

२४ असार, काठमाडौं । बिहीबारबाट भएको टी-२० विश्वकप छनोट क्रिकेटमा स्कटल्याण्डले विजयी सुरुवात गरेको छ ।
एडिनबर्गको ग्रेन्ज क्रिकेट क्लब मैदानमा भएको उद्घाटन खेलमा आयोजक मध्येको एक स्कटल्याण्डले यूएईमाथि ९ विकेटको शानदार जित हात पारेको हो ।
यूएईले प्रस्तुत गरेको ११० रनको लक्ष्य स्कटल्याण्डले १० ओभरमा मात्र १ विकेट गुमाएर भेट्टायो ।
उसको सुरुवात निकै राम्रो रहृयो । जोर्ज मान्सी र काइल कोट्जरले पहिलो विकेटका लागि ९६ रनको साझेदारी गरे । मान्सीले अविजित ६२ रन बनाए । ३६ बलको सामना गरेका उनले ११ चौका र एक छक्का हानेका थिए । कोट्जरले ३९ रन बनाए ।
यसअघि पहिले ब्याटिङ गरेको यूएईले १८.१ ओभरमा सबै विकेट गुमाएर १०९ रन बनाएको थियो । उसका कुनै पनि ब्याट्सम्यानले २० रन छुन सकेनन् ।
माइकल लिस्क र मार्क वाटले समान ३-३ विकेट लिएका छन् ।

