नवीता नकआउट चरणमा
२४ असार, काठमाडौं । दक्षिण कोरियाको ग्वाङजुमा जारी २८ औं समर युनिभर्सियाड गेम अन्तर्गत टेबलटेनिसको महिला सिंगल्समा नेपाली नम्बर वान नवीता श्रेष्ठ नकआउट चरणमा प्रवेश गरेकी छन् ।
ग्रुप ‘२२’ को लिग खेलमा नवीताले अल्जेरियाकी नास्री यस्मिनलाई ११-८, ११-७ र ११-९ को सोझो सेटमा पराजित गरिन् । त्यसअघि नवीताले सेरा लियोनकी कामारा फत्माटा विन्टुबाट वाकओभर पाएकी थिइन् ।
लिगको अन्तिम खेलमा नवीताले शुक्रबार माल्दोभाकी खेलाडीसँग खेल्ने छिन् । त्यो खेल गुमाएपनि नवीताको नकआउट चरणमा स्थान सुरक्षित रहनेछ ।
महिला सिंगल्समा अनिता महर्जन रोमानियाकी इस्ट्राटे रोक्सानासँग ३-११, २-११ र ४-११ तथा स्टोनियाकी सेटोन क्रिस्टिनासंग २-११, ३-११ र ३-११ ले पराजित हुन पुगिन् ।
पुरुष सिंगल्सको लिग खेलमा राष्ट्रिय च्याम्पियन दीप साउनले अल्जेरियाका तेफही मोहम्मद अनिशलाई ११-६, ११-४ र ११-५ ले हराए । त्यस्तै अल्जेरियाकै अली मोहम्मदलाई पन्छ्याउने क्रममा ज्याकी महर्जनले ११-८, ११-६ र ११-६ को प्रदर्शन गरे ।
पुरुष सिंगल्सकै अन्य लिग खेलमा नेपालका आशिष अवाले लेबननका खेलाडीसंग २-३, विनेश खनियाँ रसियाका खेलाडीसंग ०-३ र अभयराज श्रेष्ठ भेनेन्ज्युएलाका खेलाडीसंग १-३ ले पराजित भए ।
जित्ज्वेली ३२ औं स्थानमा
पौडीमा नेपालकी जित्ज्वेली महर्जनले बिहीबार ३२ औं स्थान हासिल गरेकी छन् । महिलाको ५० मिटर फ्रिस्टायलमा सहभागी ३३ मध्ये जित्ज्वेली ३२ औं भएकी हुन् । जित्ज्वेलीले निर्धारित दूरी ३६.२८ सेकेन्डमा पूरा गरिन् ।
नाम्बु युनिभर्सिटी एक्वेटिक्स सेन्टरमा जित्ज्वेलीले युगान्डाकी नकिमुली मरिना एन बेत्सीलाई पछि परेका थिइन् । नकिमुलीले निर्धारित दूरी तय गर्न ३९.७१ सेकेन्ड समय खर्चिन् ।

