टी-२० विश्वकप छनोटमा अफगानको सुखद सुरुवात

२४ असार, काठमाडौं । टी-२० विश्वकप छनोट क्रिकेटमा अफगानिस्तानले विजयी सुरुवात गरेको छ ।
बिहीबार भएको आफ्नो पहिलो खेलमा अफगानिस्तानले बलियो टोली नेदरल्याण्डलाई ३२ रनले पराजित गरेको छ । यसअघि भएको उद्घाटन खेलमा स्कटल्याण्डले यूएईलाई ९ विकेटले हराएको थियो ।
पहिले ब्याटिङ गरेको अफगानिस्तानले निर्धारित २० ओभरमा ७ विकेट गुमाएर १६२ रन बनायो । उसको सुरुवात निकै खराव थियो । १९ रन जोड्दा दुई विकेट गुमाएको थियो ।
तर, समिउल्लाह सेनवारीले मोहम्मद नाबी र नाजिबुल्लाह जादरानसँग मिलेर पारी सम्हाले । सेनवारीले नाबीसँग ५७ र नजिवसँग ५३ रनको साझेदारी गरे ।  सेनवारीले ४४ रन बनाए । नाबी ३३ रनमा आउट भए । जादरानले ११ बलमा ३३ रनको आक्रमक पारी खेले ।
अन्तिम ओभरमा नेदरल्याण्डका जमिलले सेनवारी र जादरानसँगै मिरवाइस असरफलको गरी ३ विकेट लिएका थिए ।
जवाफमा मैदान उत्रिएको नेदरल्याण्ड १९.४ ओभरमा १३० रन जोड्दा अलआउट भयो । उसका लागि बेन कुपरले ३६ रन बनाए पनि अन्य ब्याट्सम्यान चल्न सकेनन् ।
अफगानका दौलत जादरान र शारफुदिन असरफले समान ३/३ विकेट लिए भने मोहम्मद नाबीले २ विकेट लिए ।

