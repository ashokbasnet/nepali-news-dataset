तेक्वान्दोमा सीताको मिश्रति प्रदर्शन
२५ असार, काठमाडौं । दक्षिण कोरियाको ग्वाङजुमा जारी २८ औं समर युनिभर्सियाड गेम- २०१५ अन्तर्गत तेक्वान्दोमा नेपालकी सीता तामाङले शुक्रबार मिश्रति प्रदर्शन गरेकी छन् ।
छोसुन युनिभर्सिटी जिम्नेसियममा महिला ४९ केजीमुनिको प्रतिस्पर्धामा सीताले पहिलो चरणमा भुटानकी वाङमो छिमीलाई १५-४ ले पराजित गरिन् । अनिताले पहिलो राउन्डमा १०-४, दोश्रोमा ४-० र तेश्रोमा १-० अंक जोडेकी थिइन् ।
अर्को चरणमा भने सीता थाइल्यान्डकी सोन्खाम चनाटिपसंग ०-१२ ले चुकिन् । यो स्पर्धामा २५ राष्ट्रका खेलाडी सहभागी थिए ।
तेक्वान्दोमा नेपालबाट तीन महिला खेलाडी सहभागी छन् । महिलाको ७३ केजीमाथि शनिबार निशा रावलले चीनकी निउ लु लुसंग प्रतिस्पर्धा गर्ने छिन् । नेपालको अन्तिम भिडन्तमा निमा गुरुङले आइतबार कोलम्बियाली प्रतिद्वन्द्वी पेड्रोजो इरिक सेसीलियाको सामना गर्ने छिन् । निशाको तौलसमूहमा २१ र निमाकोमा ३४ देशका खेलाडीले प्रतिस्पर्धा गर्नेछन् ।
नवीता पराजित
टेबलटेनिसको महिला सिंगल्सको ग्रुप ‘२२’ को लिग खेलमा नेपाल नम्बर वान नवीता श्रेष्ठ पराजित भएकी छन् ।
नवीता मोल्दोभाकी ब्लिजनेट ओल्गासंग सोझो सेटमा ११-३, ११-६ र ११-६ ले पराजित भइन् ।
पराजयका बावजुद नवीता यसअघि नै नकआउट चरणमा प्रवेश गरिसकेकी थिइन् । नकआउट चरणको पहिलो खेलमा नवीताले शनिबार चाइनीज ताइपेइकी छेङ आई छिङ विरुद्ध खेल्नेछिन् ।
ब्याडमिन्टनमा पराजय
ब्याडमिन्टनमा नेपाली खेलाडी पराजित भएका छन् । पुरुष/महिला सिंगल्स र मिक्स डबल्स गरी तीन स्पर्धामा दीपक बोहरा र नङशलदेवी तामाङले नेपालको चुनौती प्रस्तुत गरेका थिए ।
ह्वासुन हानियम कल्चर स्पोर्ट्स सेन्टरमा भएको मिक्स डबल्समा दीपक र नङ्शलको जोडी थाइल्यान्डका इसारा बोदिन र प्राजोङजाइ रविन्डाको जोडीसंग २१-८ र २१-२ को सोझो सेटमा पराजित भए ।
पुरुष सिंगल्समा दीपकले प्रतिद्वन्द्वी सर्बियाका इगोर जेलानलाई नतिजा ११-२१ र ११-२१ ले सुम्पिए । महिला सिंगल्समा अमेरिकाकी एन्जेला झाङले नङ्शललाई २१-१३ र २१-१० ले पछि परिन् ।
ब्याडमिन्टनसंगै ५ खेलमा नेपालको चुनौती समाप्त भइसकेको छ । यसअघि नेपाली खेलाडी लनटेनिस, आर्चरी, फेन्सिङ र पौडीबाट बाहिरी सकेका छन् ।
नेपालले विभिन्न ७ खेलमा १९ खेलाडी सहभागी गराएको छ ।

