निशा पराजित, दीप नकआउट चरणमा



टेबल टेनिसका दीप साउन

२६ असार, काठामाडौं । दक्षिण कोरियाको ग्वाङजुमा जारी २८ औं समर युनिभर्सियाड गेम- २०१५ अन्तर्गत तेक्वान्दोमा नेपालकी निशा रावल शनिबार पराजित भएकी छन् ।
छोसुन युनिभर्सिटी जिम्नेसियममा भएको महिला ७३ केजीमाथि निशा चीनकी नि लुसंग १४-२ ले पराजित भइन् । पहिलो राउन्डमा निशाले १ अंक जोड्दा लुले ३ अंक जोडिन् ।
दोश्रो राउन्डमा लुले ८ अंक जोडिन् । त्यसमा निशा अंकविहीन बनिन् । तेश्रो राउन्ड ३-१ ले लुकै पक्षमा रह्यो । हारसंगै निशा प्रतियोगिताबाट बाहिरिएकी छन् ।
अघिल्लो दिन तेक्वान्दोमै नेपालकी सीता तामाङ प्रतियोगिताबाट बाहिरिएकी थिइन् । महिलाको ४९ केजीमुनि सीताले भुटानकी वाङमो छिमीलाई १५-४ ले हराएकी थिइन् भने दोश्रो चरणमा थाइल्यान्डकी सोन्खाम चनाटिपसंग ०-१२ ले पछि परेकी थिइन् ।
तेक्वान्दोमा नेपालबाट ३ महिला खेलाडी सहभागी छन् । अब निमा गुरुङले आइतबार कोलम्बियाकी पेड्रोजो इरिक सेसीलिया विरुद्ध प्रतिस्पर्धा गर्ने छिन् ।
नेपालले गेरोगीमा मात्र सहभागिता जनाएको छ ।
दीप नकआउट चरणमा
टेबलटेनिसको पुरुष सिंगल्समा नेपाल नम्बर वान दीप साउन नकआउट चरणमा प्रवेश गरेका छन् । ग्रुप ‘४३’ को लिग खेलमा २ जित र १ हार व्यहोर्दै दीप नकआउट चरणमा प्रवेश गरेका हुन् ।
लिगको अन्तिम तथा तेश्रो खेलमा दीपले अर्जेन्टिनाका पेरेज पाब्लो एन्टोलाई ३-० को सोझो सेटमा हराए । दीपले पहिलो सेट ११-४, दोश्रो ११-६ र तेश्रो १६-१४ ले आफ्नो पक्षमा पार्न सफल रहे ।
लिगको पहिलो खेलमा दीपले अल्जेरियाका मोहम्मद अनिशलाई ३-२ ले हराउदै विजयी सुरुआत गरे । प्रतिस्पर्धात्मक लिगको दोश्रो खेलमा दीप अस्ट्रेलियाका गुयेन फिसंग २-३ को साँघुरो अन्तरले पछि परेका थिए ।
जाङसियोङ होङग्लीडोङ जिम्नेसियममा दीपले नकआउट चरणको पहिलो खेलमा भेनेन्ज्युएलाका कोरिए फिग्युरोसंग आइतबार भिड्ने छन् ।
महिला सिंगल्समा राष्ट्रिय च्याम्पियन नवीता श्रेष्ठ नकआउट चरणको पहिलो खेलमा पराजित भइन् । बेस्ट अफ सेभेनको खेलमा नविता ताइपेइकी छेङ छिङसंग ४-० ले चुकिन् । छिङले तेश्रो सेट ११-६ ले आफ्नो नाममा लेखाइन् भने बाँकी तीन सेट ११-३ को समान अंकमा आफ्नो पक्षमा पारिन् ।
युनिभर्सियाडको टेबलटेनिसमा नेपालको यात्रा सुखद रह्यो । कुनै पनि ठूलो अन्तर्राष्ट्रिय टेबलटेनिस प्रतियोगितामा नेपाली खेलाडी लिग चरणबाटै बाहिरिएका छन् ।
पहिलो पटक दुई नेपाली खेलाडी दीप र नविता नकआउट चरण प्रवेश गरेको अखिल नेपाल टेबलटेनिस संघका महासचिव कुवेरप्रकाश सिंहले जनाएका छन् ।

