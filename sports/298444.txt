विश्वकप छनोटमा नेदरल्याण्डको पहिलो जित

२६ असार,काठमाडौं । टी-२० विश्वकप छनोट क्रिकेटमा नेदरल्याण्डले पहिलो जित हात पारेको छ । समूह बीमा रहेको डच टोलीले आयोजक मध्येको एक स्कटल्याण्डलाई उसकै घरेलु मैदानमा ३२ रनले पराजित गरेको हो ।
नेदरल्याण्ड पहिलो खेलमा अफगानिस्तानसँग ३२ रनले पराजित भएको थियो भने स्कटल्याण्डले यूएईमाथि ९ विकेटको जित हात पारेको थियो ।
ग्रेन्ज क्रिकेट क्लबको मैदान टस जितेर ब्याटिङ रोजेको नेदरल्याण्डले २० ओभरमा ६ विकेट गुमाएर १९१ रन बनायो ।
उसले पहिलो विकेट सस्तैमा गुमाएको थियो । ओपनर स्टिफन माइबर्ग व्यक्तिगत ६ रनमा आउट हुँदा टीमको स्कोर १६ रन थियो ।
तर, वेस्ले बारेसीले आक्रमक पारी खेल्दै दोस्रो विकेटका लागि बेन कुपरसँग ८२ रनको साझेदारी गरे । विकेट किपर समेत रहेका बारेसीले ४० बलको सामना गरेका उनले ७ चौका र ५ छक्का हाने ।
बारेसी आउट भएपछि नेदरल्याण्डले तेस्रो र चौथो विकेट भने सस्तैमा गुमायो । कुपर १२ र माइकल स्वर्ट २ रनमै आउट भए ।
तर, पिटर बोरेनले रोलोफ भान डेरसँग ७० रनको साझेदारी गरे । बोरेनले मात्र २८ बलमा ६ चौका र ३ छक्काको मदतमा ५७ रन बानाए भने १८ बलको सामना गरेका रोलोफ भान डेरले २४ रन जोडे ।

स्कटल्याण्डका अलेस्डेर इभनले ५ विकेट लिए ।
जवाफमा मैदान उत्रिएको घरेलु टोली १९.५ ओभरमा १५९ रन जोड्दा अलआउट भयो । स्कटल्याण्डका लागि पि्रस्टन मोमेन्सनले अविजित ६८ रन बनाए पनि अन्य ब्याट्सम्यान चल्न सकेनन् ।
नेदरल्याण्डका मुदस्कार बुखारीले ३ विकेट लिए भने रोलोफ भान डेर र पिटर सिलरले २-२ विकेट लिए ।
स्कटल्याण्डका अलेस्डेर इभन म्यान अफ दि म्याच घोषित भए ।
केन्याको दोस्रो जित
समूह बीको अर्को खेलमा केन्याले ओमानलाई ७ रनले पराजित गरेको छ । यो केन्याको लगातार दोस्रो जित हो ।
पहिले ब्याटिङ गरेको केन्याले कोलिन्स ओबुयाको अर्धशकतको मदतमा २० ओभरमा ७ विकेट गुमाएर १४३ रन बनायो । जवाफमा ओमानले ७ ओभरमा १३६ रन मात्र बनाउन सक्यो ।
२ खेलबाट ४ अंक जोडेको अफगानिस्तान समूह बीको शीर्ष स्थानमा छ । समान अंक जोडेको केन्या दोस्रो स्थानमा छ । समान २-२ अंक जोडेको स्कटल्याण्ड तेस्रो र नेदरल्याण्ड चौथो स्थानमा छ । ओमान, क्यानडा र यूएईले खाता खाल्न सकेका छैनन् ।

