हङकङविरुद्ध जर्सीको शानदार जित

२६ असार,काठमाडौं । पहिलो पटक टी-२० विश्वकप छनोट क्रिकेट खेलिरहेको जर्सीले हङकङलाई ९ विकेटले हराउँदै शानदार सुरुवात गरेको छ ।
नेपाल रहेको समूहमा एमा जर्सीलाई कमजोर मानिएको थियो । तर, शनिबार भएको आफ्नो पहिलो खेलमा जर्सीका आपनर एडवार्ड फार्ले र पिटर गोसले उत्कृष्ट प्रदर्शन गर्दै टीमलाई जित दिलाएका हुन् ।
हङकङले प्रस्तुत गरेको १५४ रनको लक्ष्य जर्सीले १७.२ बलमा मात्र १ विकेट गुमाएर भेट्टायो । उत्कृष्ट सुरुवात गरेको जर्सीका ओपनरद्वय एडवार्ड फार्ले र पिटर गोसले पहिलो विकेटका ११२ रनको साझेदारी गरे ।
पहिलो विकेटका रुपमा आउट भएका एडवार्डले मात्र ३५ बलमा तीन चौका र चार छक्काको मदतमा ५७ रन बनाए ।
कप्तान समेत रहेका पिटरले दोस्रो विकेटका लागि जोन्टी जेनरसँग अविजित ४२ रनको साझेदारी गर्दै जर्सीलाई जित दिलाए । ६० बलको सामना गरेका पिटरले १० चौकाको मदतमा अविजित ८१ रन बनाए ।
जोन्टी ११ रनमा अविजित रहे ।
यसअघि पहिले ब्याटिङ गरेको हङकङले २० ओभरमा ६ विकेट गुमाएर १५३ रन बनाएको थियो । उसका लागि अंशुमान रथले सर्वाधिक ४३ रन बनाए भने इर्फान अहमदले २७ र नजाकत खानले २५ रन जोडे ।
जर्सीका बेन स्टिभनले २ विकेट लिए ।

