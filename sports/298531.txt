कासियासले रियल मड्रिड छाड्ने

२७ असार, काठमाडौं । रियल मड्रिडका लेजेन्ड गोलरक्षक इकर कासियासले क्लब छाड्ने भएका छन् । २५ वर्ष रियलमा बिताएका उनी करियरको अन्तिमतिर एफसी पोर्टो जान सहमत भएका हुन् ।
३४ वर्षका कासियासको रियल मड्रिडसँगको सम्झौता डेढ वर्ष बाँकी नै छ । तर, रियलले शनिबार कासियासलाई पोर्टोमा बेच्ने सहमति गरेको छ ।
उनले रियलमा रहँदा तीन च्याम्पियन्स लिग र पाँच ला लिगाको उपाधि जितेका छन् । कासियास सन् १९९० मा रियलको एकेडेमीमा आवद्ध भएका थिए । उनले १९९९ मा डेब्यू गरे ।
लामो समय पहिलो रोजाइको गोलकिपर रहेका उनलाई सन् २०१२–१३ को सिजनमा जोसे माउरिन्होले बेन्चमा राखे र डिएगो लोपेजलाई खेलाइ । २०१३–१४ को सिजन प्रशिक्षक कार्लो एन्सेलोटीले उनलाई च्याम्पियन्स लिग र कोपा डेल रे मात्र खेल्ने मौका थिए ।
गत सिजन उनी फेरि पहिलो रोजाइमा परे । तर, अहिले रियल मड्रिडले कासियासको स्थानमा म्यानचेष्टर युनाइटेडका २४ वर्षीय गोलकिपर डेभिड डि जियालाई किन्ने तयारी गरेको छ ।

