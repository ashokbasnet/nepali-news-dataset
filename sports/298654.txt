टी-२० विश्वकप छनोट : नेपालको खराब दिन नआओस्

२६ असार, काठमाडौं । वर्षाले प्रभावित खेलमा नामिबियासँग अंक बाँडेपछि नेपाल टी-२० विश्वकप छनोट क्रिकेटमा समूह ‘ए’को शीर्ष स्थानमा उक्लिएको छ ।
तर, नेपालको ओपनिङको समस्या यथावत छ र सोमबार आफ्नो समूहको सबै भन्दा बलियो टोली आयरल्याण्डसँग उसकै घरलु मैदानमा खेल्दैछ ।
पूर्वक्रिकेटर एवं क्रिकेट प्रशिक्षक राजु बस्न्यात सोमबारको खेल नेपालका लागि निकै महत्वपूर्ण मान्छन् । अनलाइनखबरसँग कुरा गर्दै उनले भने-भोलिको खेल नेपालले जित्उने भने हामी अलमोस्ट वर्ल्डकपका लागि क्वालिफाइ हुन्छौं ।’
तर, घरेलु टोलीविरुद्ध जित त्यति सहज छैन । अमेरिकाविरुद्धको खेलमा प्रशिक्षक पुबुदु दशानायकेले ओपनर सुवास खकुरेलको स्थानमा अनिल मण्डललाई पठाएर आश्चर्यनक निर्णय लिए । १२२ रनको लक्ष्य पछ्याएको नेपालका लागि अनिलले ज्ञानेन्द्र मल्लसँग गरेको ७८ रनको साझेदारीले नै जितको आधार समेत बनाएको थियो ।
अनिलसँग ओपनिङमा गरेका सागर पुन भने फेरि चुके । टी-२० मा सुरुवाती ५ ओभरमा १ विकेट गुमाएर कम्तिमा ४२/४५ रन बनाउने हरेक टोलीको लक्ष्य हुन्छ ।
त्यसका लागि अनिलले टिकेर खेल्दा अर्का ओपनर सागरले फ्लाइङ सटहरु खेल्नु पर्ने हो । तर, अमेरिकासँगको खेलमा उनी पहिलो ओभरमा नै मात्र ६ रनमा आउट भए । ‘राम्रो सुरुवातका लागि ओपनिङ पेयरले राम्रो खेल्नुपर्ने हुन्छ’ बस्न्यात भन्छन्, जसले आक्रमक खेल्न पठाएको हो, उ आफैं पहिलो ओभरमा नै आउट भएपछि समस्या भएको हो ।’
राजु बस्न्यात
यद्यपि प्रशिक्षक बस्न्यात आयरल्याण्डविरुद्ध पनि अनिल र सागरले नै ओपनिङ गर्दा राम्रो हुने देख्छन् । सागरसँगै सुवास इंग्ल्याण्ड र नेदरल्याण्ड भ्रमणका क्रममा भएका खेलहरुमा ओपनिङमा चुकेका थिए । त्यसैले अमेरिकाविरुद्ध हात पारेको जितको मोमेन्टमलाई कायम राख्दा राम्रो हुने उनको सुझाव छ ।
उसो त प्रशिक्षक पुबुदुले आपनिङमा राम्रो सुरुवातका लागि अभ्यासका क्रममा केही प्रयोग पनि नगरेका होइनन् । तर, सफल हुन सकेन । बस्न्यात भने अभ्यासमा अरु विकल्पबारे पनि सोच्नु पर्ने पो थियो कि भन्छन् । तल्लो अडरमा खेल्ने ब्याट्सक्यानलाई माथि लगेर रिस्क लिएको भए हुने उनको सुझाव छ ।
अहिले तल्लो अडरमा ब्याटिङ गर्ने प्रदिप ऐरी यू-१९ सम्म ओपनिङ गर्थे । चौथो नम्बरमा रहेका विनोद भण्डारी पनि ओपनिङमा खेल्न सक्ने ब्याट्सम्यान हुन् । पहिलो पटक राष्ट्रिय टीममा परेका सिद्धान्त लोहनी पनि ओपनिङमा खेल्ने क्षमता राख्छन्, यद्यपि उनीसँग अनुभवको कमी छ ।
बस्न्यात भन्छन्, १/२ जनामाथि मात्र धेरै विश्वास गरेको हो कि भन्ने देखिन्छ । अभ्यासका क्रममा टीममा परेका अरु खेलाडीलाई पनि मौका दिनुपर्छ ।’
नेपाली टीममा कप्तान पारस खड्का, उपकप्तान ज्ञानेन्द्र मल्ल र शरद भेसवाकर बाहेक अधिकांश खेलाडीको ब्याटिङ स्तर उस्तै छ । सोमपाल कामी, बसन्त रेग्मी, करन केसी पनि परेको बेला ब्याटिङ गर्न सक्छन् ।
तर, नेपालको जित कप्तान पारस खड्का, उपकप्तान ज्ञानेन्द्र मल्ल र शरद भेसवाकरमा भरपर्छ । उनीहरु जस्तो सुकै दबावमा पनि टिकेर खेल्न सक्छन्, तर अन्य ब्याटसम्यानहरुका हकमा यो लागू हुँदैन । प्रदर्शन स्थिर नभएका कारण दबाव भएको हो कि आउट भए टीमको जित नै संकटमा पर्छ कि भन्ने डरले हो उनीहरु दबावमा खेल्न सक्दैनन् ।
नेपालको बलियो पक्ष भनेकै बलिङ हो । तर, हाम्रा कुनै पनि बलरहरुले अन्तराष्ट्रिय स्तरको बलरहरु जस्तो १४५/१४७ को स्पिडमा बल फाल्न सक्दैनन् ।
यद्यपि नेपालका सोमपाल कामी एशोसिएट नेशनका टप बलर मध्येमा नै पर्छन् । अर्का बलर करन केसी पनि राम्रो गरिरहेका छन् । तर, उनमा टी-२० को अनुभवको कमी छ । स्पीनरमा शक्ति गौचन र बसन्त रेग्मी छन् भने कप्तान पारस र सागर पुन पनि इकोनामिक बलिङ नै गर्छन् ।
उसो भए टी-२० विश्वकपका लागि छनोट हुने नेपालको सम्भावना कत्ति त भन्ने प्रश्नमा क्रिकेट प्रशिक्षक राजु बस्न्यात भन्छन्- सजिलो छैन ।’
नेपाल रहेको समूह एमा जर्सीलाई कमजोर टीम मानिएको थियो । तर, हङकङविरुद्ध ९ विकेटको जित हात पार्दै उसले आफू कमजोर नभएको प्रष्ट सन्देश दिएको छ । त्यसैले प्रशिक्षक बस्न्यात भन्छन्, आफ्नो क्षमता अनुसार खेल्ने हो भने हामी जित्छौं । तर, ब्याड डे (खराब दिन) आउन भएन ।’

