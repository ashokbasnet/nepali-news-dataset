एथलेटिक्समा तीन नयाँ राष्ट्रिय कीर्तिमान

२७ असार, काठमाडौं । नेपाल एथलेटिक्स संघको आयोजनामा संचालन भइरहेको खेलाडीहरुको नेशनल टाइम ट्रेल प्रतिस्पर्धामा तीन राष्ट्रिय कीर्तिमान भङ्ग भएका छन् ।
आइतबार दोश्रो दिन पुरुषको हाईजम्पमा सूर्य खत्रीले आफ्नो नाममा नयाँ राष्ट्रिय किर्तिमान राख्ने क्रममा बालकृष्ण चौधरीको १.९७ मिटरको कीर्तिमानलाई उछिन्दै १.९८ मिटरको उचाईको किर्तिमान राखे ।
महिलाको ज्याभ्लिन थ्रोमा सिमा कुमारी थारुले आफ्नो नाममा रहेको पुरानो ३९.४६ मिटरको रेकर्डमा सुधार गर्दै ४३ मिटरको नयाँ कीर्तिमान राखिन् ।
यस्तै महिलाकै डिस्कस थ्रोमा अमृता महतोले पुरानो रेकर्ड ३४.३७ मिटरमा सुधार गर्दै ३९.८२ मिटरको नयाँ राष्ट्रिय रेकर्ड स्थापित गरिन् ।
राष्ट्रिय कीर्तिमान राख्ने तीनै जना खेलाडीहरु हाल राष्ट्रिय टिममा रहि प्रशिक्षण लिइरहेका छन् । यहि टाईम ट्रेल प्रतिस्पर्धा मार्फत नै खेलाडीहरुलाई बैदेशिक प्रतिस्पर्धाहरुमा सहभागिता गराईने प्रमुख प्रशिक्षक सुशिल नरसिंह राणाले बताए ।

