अमेरिकालाई हराउँदै आयरल्याण्ड शीर्ष स्थानमा

२७ असार, काठमाडौं । आयोजक मध्येको एक आयरल्याण्डले टी-२० विश्वकप छनोट क्रिकेटमा लगातार दोस्रो जित हात पारेको छ ।
आइतबार भएको आफ्नो दोस्रो खेलमा आरयरल्याण्डले अमेरिकालाई ४६ रनले पराजित गरेको हो । जितसँगै आयरल्याण्ड दुई खेलबाट चार अंकको साथ समूह एको शीर्षमा उक्लिएको छ ।
पहिले ब्याटिङ गरेको आयरल्याण्डले निर्धारित २० ओभरमा ६ विकेट गुमाएर १४६ रन बनायो । उसको सुरुवात खराब रहृयो । २२ रन जोड्दा सुरुवात दुई विकेट गुमाएको उसको पारी विलियम पोर्टरफिल्ड र केभिन ओब्रायनले सम्हाल्ने प्रयास गरे ।
तर, तेस्रो विकेटका लागि विलियम र केभिनको साझेदारी २७ रनभन्दा बढी रहन सकेन । विलियम ब्यक्तिगत १० रनमा आउट भए । थप ८ रन जोड्दा ओब्रायन व्यक्तिगत २३ रनमा आउट भए । एन्ड्र्यू बालबेर्नी र ग्यारी बिल्स्नले ३५ रनको साझेदारी गरे ।
पाँचौ विकेटका रुपमा ग्यारी पनि ८ रनमै आउट भएपछि बालबेर्नीले स्टुआर्ड थम्पसनसँग २५ रनको साझेदारी गरे । बालबेर्नी ४४ रनमा आउट भए । आठौं नम्बरमा ब्याटिङ गर्न आएका जोन मुनीले आक्रामक पारी खेल्दै ७ बलमा अविजित २० रन बनाए । थम्पसन १५ रनमा अविजित रहे ।
अमेरिकाका टिमिल पटेलले ३ तथा हम्माद शाहिदले २ विकेट लिए ।
१४७ रनको विजयी लक्ष्य पाएको अमेरिका १६.३ ओभरमा १०० रन जोड्दा अल आउट भयो । उसका लागि निकोलासले सर्वाधिक १९ रन बनाए ।
आयरल्याण्डका एलेक्स, थम्पसन र मुनीले समान २-२ विकेट लिए भने ओब्रायन र जर्ज डोकरेलले १-१ विकेट लिए ।

