विश्वकप छनोटमा ओमानले नेदरल्याण्डलाई हरायो

२९ असार, काठमाडौं । टी-२० विश्वकप छनोट क्रिकेटमा ओमानले बलियो टोली नेदरल्याण्डलाई पराजित गरेको छ ।दोस्रो जित हात पार्ने क्रममा ओमानले नेदरल्याण्डलाई ६ विकेटले पराजित गरेको छ ।
नेदरल्याण्डले प्रस्तुत गरेको १३६ रनको लक्ष्य ओमानले १९ ओभभरमा ४ विकेट गुमाएर भेट्टायो । उसका लागि जितेन्द्र सिंहले ६५ रनको महत्वपूण्र्न पारी खेले । जेसन महसुदले २९ र सुल्तान महमदले २४ रन जोडे ।
यसअघि पहिले ब्याटिङ गरेको नेदरल्याण्डले अन्तिम दुई बल खेल्नु अघि सबै विकेट गुमाएर १३५ रन बनाएको थियो । उसका लागि स्टेफन माइबर्गले ४१ रन बनाए पनि अन्य ब्याट्सम्यान चल्न सकेनन् । म्याक्स ओ’डाउडले ३२ र वेस्ले बरेसीले २१ रन बनाए पनि अन्य ब्याट्सम्यान चल्न सकेनन् ।
ओमानका मुनिस अन्सारीले ४ विकेट लिए । राजेशकुमार रानपुराले ३ तथा अमिर अलीले २ विकेट लिए ।
जितपछि ओमान ३ खेलबाट ४ अंकका साथ समूह बीको तेस्रो स्थानमा उक्लिएको छ । ४ खेलबाट समान अंक जोडेको नेदरल्याण्ड रन रेटका आधारमा चौथो स्थानमा झरेको छ ।
७ अंक जोडेको अफगानिस्तान शीर्ष स्थानमा छ भने ५ अंक जोडेको केन्या दोस्रो स्थानमा छ ।

