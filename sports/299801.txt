रुपन्देही क्रिकेट संघको अध्यक्षमा पुनः मल्ल
सलमान खान
३० असार, भैरहवा । रुपन्देही क्रिकेट संघको अध्यक्षमा पुन प्रशान्त बिक्रम मल्ल निर्वाचित भएका छन् । मल्लले अध्यक्ष पदका अर्का उम्मेदवार अन्तर्राष्ट्रिय अम्पायर तथा क्षेत्रिय क्रिकेट बिकाश समिति क्षेत्र नम्बर ४ का कोषाध्यक्ष सत्यजित सरकारलाई पराजित गरेका हुन् ।
दुई पटकसम्म भएको मतदानमा दुबै अध्यक्षका उम्मेदवारको बराबरी मत आएपछि गोलाप्रथाबाट मल्ल ४ बर्षका लागि अध्यक्षमा निर्बाचित भएका हुन् । मल्लको यो अध्यक्ष पद तेश्रो कार्यकाल हो ।
पहिलो पटक मल्ल २०६१-६३, दोश्रो पटक २०६७-७२ मा निर्बाचित भएका हुन् । गत शनिबार भएको अधिबेशनमा दुबै प्रत्यासीको समान १३-१३ मत आए पछि पुनः मंगलबार दोश्रो पटक निर्बाचन भएको हो ।
मंगलबारको निर्बाचनमा पनि दुबै उम्मेदवारको १४-१४ समान मत आएपछि अध्यक्षको टुंगो गोलाप्रथाबाट गरिएको निर्बाचन अधिकृत कुलमणी ज्ञवालीले बताए ।
यसैगरी सदस्यहरुमा निराकार पन्त, खेम भुषाल, बिनय ज्ञवाली, सुनिल शर्मा, रसुल सेख, निरज प्रताप खाँण, गंगाराम सुनार, शेषमणी चौधरी, पुर्ण गुरुङ र कुलेन्द्र पुन निर्बाचित भएका छन् ।
शनिबार भएको निर्बाचनमा सदस्य पदका उम्मेदवार पुर्ण गुरुङ र कुलेन्द्र पुन बाहेक सबै निर्बाचित भएका थिए । गुरुङ र पुन सहित अन्य ६ जनाको समेत समान मत आएपछि मंगलबार पुनः मतदान भएको थियो । सो मतदानबाट गुरुङ र पुन निर्बाचित भएका हुन् ।
एक महिला सदस्य सहित अन्य पाँच जना पछि मनोनित हुनेछन् । उपाध्यक्ष, सचिव, सहसचिव, कोषाध्यक्ष निर्बाचित सदस्यबाटै गरिने ब्यवस्था छ ।
नव निर्बाचित अध्यक्ष मल्लले आफ्नो चार बर्षे कार्यकाललाई रुपन्देही क्रिकेट ईतिहासमा स्वणिर्म बनाउने भन्दै निर्माणाधीन अन्तर्राष्ट्रियस्तरको क्रिकेट मैदानलाई पुर्णता दिन पहल गर्ने बताए ।
हाल कायम रहेको जिल्लाको क्रिकेट शाखालाई कायमै राख्दै अझ बढी प्रगति पथमा लैजाने, गाउँ गाउँ र विद्यालयहरुमा क्रिकेट अभियान गर्ने उनले बताए ।

