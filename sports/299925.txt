अफगानविरुद्ध ओमानको शानदार जित

३० असार, काठमाडौं । टी-२० विश्वकप छनोट क्रिकेटमा ओमानले अफगानिस्तानविरुद्ध शानदार जित हात पारेको छ ।
चार खेलमा तेस्रो जित हात पार्ने क्रममा ओमानले बुधबार भएको खेलमा बलियो टोली अफगानिस्तानमाथि ४० रनको जित हात पारेको हो ।
पहिले ब्याटिङ गरेको ओमानले २० ओभरमा ७ विकेट गुमाउर १४४ रन बनायो । उसका लागि जितेन्द्र सिंहले ४० रन बनाए भने जिसन अहमदले २९ र मेहरान खानले २८ रन जोडे ।
अफगानिस्तानका मोहम्मद नाबीले ३ विकेट लिए भने अफताब आलमले २ विकेट लिए ।
१४५ रनको विजयी लिएर मैदान उत्रिएको अफगानिस्तान १७.५ ओभरमा १०४ रन जोड्दा अलआउट भयो । मोहम्मदल सेहजादले २८ रन बनाए भने जाभेद अहमादीले २२ रन बनाए पनि अन्य ब्याट्सम्यान चल्न सकेनन् ।
अफगानिस्तानलाई सस्तैमा समेट्ने क्रममा ओमानका मेहरान खानले ४ ओभरमा २४ रन दिएर तथा जेसन मकसुदले २.५ ओभरमा २३ रन दिएर समान ४-४ विकेट लिए ।
जितसँगै ४ खेलबाट ६ अंक जोडेको ओमान समूह बीको दोस्रो स्थानमा उक्लिएको छ । ५ खेलबाट ७ अंक जोडेको अफगानिस्तान शीर्ष स्थानमा छ ।

