विश्व पौडी च्याम्पियनसिपमा एडम पिटीले जिते दोस्रो स्वर्ण 

किटीले ५० मिटर ब्रेस्टस्ट्रोकमा स्वर्ण पदक जितेका छन् । हंगेरीको बुडापेस्टमा गएराति भएको फाइनलमा २५ दशमलव ९९ सेकेन्डमा दूरी पूरा गर्दै एडम पिटीले स्वर्ण जितेका हुन् ।

सेमिफाइनलमा भने उनले २५ दशमलव ९५ सेकेन्डमा पौडी पूरा गरेर आफैंले यसअघि बनाएको कीर्तिमान तोड्दै नयाँ कीर्तिमान बनाएका थिए ।

साविक विजेता पिटीले उपाधि रक्षा गरे पनि सेमिफाइनलमा बनाएको विश्व कीर्तिमानमा सुधार गर्न सकेनन् ।

५० मिटर ब्रेस्ट स्ट्रोकमा ब्राजिलका हुँवा गोमेजले रजत तथा दक्षिण अफ्रिकाका क्यामरोन भान डेर बुर्गाले कास्य पदक प्राप्त गरे ।

स्वर्ण पदक जितेका २२ वर्षे पिटीले यसअघि बुडापेस्टमा सोमबार एक सय मिटर ब्रेस्टस्ट्रोकमा पनि उपाधि जितेका थिए ।
