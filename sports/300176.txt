विश्वकपको सम्भावना कायम राख्न समूहमा चौथो हुने नेपालको लक्ष्य
३१ असार, काठमाडौं । नेपाली क्रिकेट टोलीका कप्तान पारस खड्काले आगामी वर्ष भारतमा हुने टी-२० विश्वकपमा छनोट हुने नेपालको सम्भावना कायमै रहेको बताएका छन् ।

बुधबार राति भएको खेलमा हङकङसँग ५ विकेटले पराजित भएपछि नेपालको विश्वकप यात्रा कठिन भएको छ ।
तर, कप्तान खड्काले भने नेपालले अब समूहमा चौथो हुन प्रयास गर्ने बताएका छन् । क्रिकइन्फोसँगको कुराकानीमा उनले भने-‘हाम्रो लागि प्रतियोगिता सकिएको छैन । बाँकी दुई खेल जित्न सक्यौं भने चौथो हुन सक्छौं । तर, रनरेट पनि मेन्टन गर्नुपर्छ ।’
उनले नेपाली टोलीले अझै पनि राम्रो क्रिकेट खेल्न नसकेको स्वीकार गरेका छन् । पछिल्लो खेलहरुमा नेपालको ब्याटिङ चल्न नसकेका भन्दै खड्काले भने-आश छ, बाकीँ खेलहरुमा हामीले आफ्नो क्षमता अनुसार खेल्न सक्छौं ।’
पुनरागमन गरेर आफ्नो क्षमता अनुसार खेल्नुको विकल्प नभएको उनले बताए । नेपालले त्यहाँको कण्डिसनमा भिजेर दबावमा पनि खेल्न सक्नु पर्ने उनले बताए ।
चार खेलबाट ३ अंक जोडेको नेपाल समूह एको पाँचौ स्थानमा छ । नेपालले शुक्रबार बलियो टीम पपुवा न्यूगिनीको सामना गर्नेछ भने समूह चररणको अन्तिम खेल शनिबार जर्सीसँग खेल्नेछ ।
समूहको चौथोमा रहन पनि नेपालले बाँकी दुबै खेल जितेर मात्र पुग्दैन, अन्य टोलीको खेलमा भर पर्नु पर्नेहुन्छ ।
आईसीसीको नियम अनुसार समूहको शीर्ष स्थानमा रहेको दुई टीम विश्वकपका लागि छनोट हुनेछ । दुबै टीमको दोस्रो र तेस्रो स्थानमा रहने क्रस प्ले म्याच खेल्नेछन् र त्यसको विजेता पनि विश्वकपमा पुग्नेछ ।
प्ले आफमा पराजित भएका दुई टीम र दुबै समूहको चौथो स्थानमा रहने टीमबीच अर्को प्ले अफ हुनेछ र त्यसको विजेता भारतमा अर्को वर्ष हुने विश्वकपका लागि छनोट हुने अन्तिम दुई टोली बन्नेछ ।

