विश्वकप छनोटमा स्कटल्याण्डको तेस्रो जित

३१ असार, काठमाडौं । टी-२० विश्वकप छनोट क्रिकेटमा आयोजक मध्येको एक स्कटल्याण्डले तेस्रो जित हात पारेको छ ।
बिहीबार भएको खेलमा स्कटल्याण्डले क्यानडालाई ८ विकेटले पराजित गरेको हो । जितसँगै ५ खेलबाट ६ अंक जोडेको स्कटल्याण्ड समूह बीको तेस्रो स्थानमा उक्लिएको छ । ७-७ अंक जोडेको अफगानिस्तान पहिलो र केन्या दोस्रो स्थानमा छन् ।
क्यानडाले प्रस्तुत गरेको १३६ रनको लक्ष्य घरेलु टोली स्कटल्याण्डले १४.४ ओभरमा मात्र २ विकेट गुमाएर भेट्टायो ।
उसका लागि काइल कोट्जरले ५१ रन बनाए भने जर्ज मुन्सेले अविजित ३३ रन जोडे । क्यालम मिकलाउडले २९ रनको पारी खेले ।
यसअघि पहिले ब्याटिङ गरेको क्यानडाले २० ओभरमा ८ विकेट गुमाएर १३५ रन बनायो । उसका लागि नवनीत धालीवालले सर्वाधिक ३४ रन बनाए ।
स्कटल्याण्डका जोस डेभीले ३ तथा इभानले २ विकेट लिए ।

