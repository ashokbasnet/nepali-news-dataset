बोलिभिया फुटबल संघका अध्यक्ष पक्राउ

२ साउन, काठमाडौं । भ्रष्टाचारको आरोपमा बोलिभिया फुटबल संघका अध्यक्ष कार्लोस चाभेज पक्राउ परेका छन् । उनी दक्षिण अमेरिकी फुटबल संघका कोषध्यक्ष समेत हुन् ।
फिफामा भ्रष्टाचारको आरोप लागेपछि बोलिभियाले आफ्नो फुटबल संघमा छानविन सुरु गरेको थियो । सरकारी वकिलले चाभेजमाथि स्रोतसाधन व्यवस्थापनका क्रममा भ्रष्टाचार गरेको आरोप लगाएका छन् ।
म्याच फिक्सिङको आरोपमा बोलिभिया फुटबल संघका महासचिव लल्बर्टो लोजादा पनि पक्राउ परेको बीबीसीले जनाएको छ ।
स्विट्जरल्याण्ड पुलिसले गत महिनामा जुरिचको एक होटलबाट फिताका सात उच्च अधिकारीलाई गिरफ्तार गरेको थियो । अमेरिकी न्याय विभागले फिफाका वर्तमान र भूपू गरी १४ अधिकारीविरुद्ध भ्रष्टाचारको आरोपमा अभियोग दर्ता गरेको छ ।

