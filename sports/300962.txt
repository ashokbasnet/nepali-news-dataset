श्रीदिवा र साइपालको विजयी सुरुआत
२ साउन, काठमाडौं । श्रीदिवा र साइपाल एकेडेमीले प्रथम हिस प्ले अफ बास्केटबल च्याम्पियनसिपमा विजयी सुरुआत गरेका छन् ।
शंखमूलस्थित इनोभेटिभ इङलिस स्कुलको कोर्टमा शनिबार भएको उद्घाटन खेलमा श्रीदिवाले इनोभेटिभलाई ३२-२२ ले पराजित गर्‍यो । विजयी टिमका लागि ज्योति गुरुङले १४ अंक जोडिन् । साइपालले हिम्सलाई ३०-२८ को साँघुरो अन्तरले हरायो । साइपालको जितमा जेनिशा सिंहले २५ अंक योगदान गरिन् ।
‘महिला हिंसा विरुद्ध किशोरीहरु’ भन्ने नाराका साथ आयोजित प्रतियोगितामा ४ विद्यालयका ४ महिला टिमको सहभागिता रहेको प्रतियोगिता संयोजक रोशन बुढाथोकीले जनाएका छन् ।
चार टिमलाई दुई समूहमा विभाजन गरिएको छ ।
समूह ‘ए’ मा श्रीदिवा र इनोभेटिभ तथा समूह ‘बी’ मा साइपाल र हिम्स रहेका छन् । पहिले समूहमा रहेका दुई टिमले एक आपसमा ५-५ खेल ‘होम एन्ड अवे’ का आधारमा खेल्नेछन् । प्रत्येक समूहको विजेता फाइनलमा पुग्नेछन् ।
खेल शनिबार मात्र हुनेछ । फाइनल भदौ १२ गते हुनेछ ।

