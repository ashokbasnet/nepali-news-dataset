स्कटल्याण्ड टी-२०विश्वकपका लागि छनोट

२ साउन, काठमाडौं । स्कटल्याण्ड समूह बीको शीर्ष स्थानमा रहँदा आगामी वर्ष भारतमा हुने टी-२० विश्वकप क्रिकेटका लागि छनोट भएको छ ।
केन्या भने समूह चरणबाटै बाहिरिएको छ । नेदरल्याण्ड, अफगानिस्तान र अमानले प्ले अफ खेल्नेछन् ।  शनिबार ओमानलाई २३ रनले पराजित गर्दै स्कटल्याण्ड समूह बीको शीर्ष स्थानमा उक्लिएको छ ।
वर्षा बाधक भएपछि अफगानिस्तानले क्यानडासँग अंक बाँड्दा शीर्ष स्थान गुमायो भने केन्यालाई ९७ रनमा समेटेको नेदरल्याण्डले अन्तिममा लगातार विकेट गुमाउँदा रन रेटमा पछि पर्‍यो ।
स्कटल्याण्डले ओमानलाई हरायो 
पहिले ब्याटिङ गरेको स्कटल्याण्डले २० ओभरमा ५ विकेट गुमाएर १७३ रन बनायो । उसका लागि कोइज कोट्जसले ३८ बलमा ९ चौका र एक छक्काको मदतमा ६३ रन बनाए । प्रिस्टन मोमेन्सन ३२ रनमा अविविथ रहे । जिसान मक्सुदले ३ विकेट हात पारे ।
१७४ रनको विजयी लक्ष्य लिएर मैदान उत्रिएको ओमानले २० ओभरमा ७ विकेट गुमाएर १५० रन मात्र बनाउन सक्यो । आमिर कलिमले ५९ रन बनाए पनि अन्य ब्याट्सम्यान चल्न सकेनन् ।
स्कटल्याण्डका सफयान शारिफले ३ तथा इभानले २ विकेट लिए ।
अफगानलाई बर्षा बाधक
अफगानिस्तान र क्यानडाबीचको खेल भने वर्षाका कारण हुन सकेन । टस नै हुन नसकेपछि दुबै टोलीले अंक बाँडेका छन् । यसले अफगानलाई समूह बिजेता बन्ने मौका खोसेको छ ।
यसअघिका सबै खेल गुमाएको क्यानडालाई हराउन पाएको भए अफगान ९ अंकसहित शीर्ष स्थानमा हुने थियो ।
केन्याले मौका गुमायो 
शनिबार राति अबेर भएको समूहको अन्तिम खेलमा नेदरल्याण्डले केन्यालाई ४ विकेटले पराजित गर्‍यो ।

केन्यालाई ९७ रनमा अलआउट गरेको नेदरल्याण्डले ६ ओभरमा १ विकेट गुमाएर ७२ रन बनाएको थियो । तर, १६ बलमा थप २६ रन जोड्न ५ विकेट गुमायो । उसका लागि बेन कपुरले २४ बलमा ८ चौका र ३ छक्काको मदतमा ५९ रन बनाए भने वेस्ले बारेसीले २८ रन जोडे ।
जितपछि नेदरल्याण्डको ८ अंक भएको छ । तर, रेन रेटमा स्कटल्याण्डभन्दा पछि रहँदा दोस्रो भयो । समान अंक जोडेको स्केटल्याण्ड भने रन रेटमा अघि रहँदा विश्वकपका लागि छनोट भएको छ ।
नेदरल्याण्ड समूह एको तेस्रो हुने टीमसँग प्ले अफ खेल्नुपर्छ । ८ अंक नै जोडेर रन रेटका आधारमा तेस्रो भएको अफगानिस्तानले समूह एको दोस्रो हुने टीमसँग प्ले अफ खेल्नेछ ।
ओमान ७ अंकका साथ समूह बीको चौथो भएको छ । उसले विश्वकप छनोटका लागि दुई समूहको दोस्रो र तेस्रो हुने टीमको क्रस ओभर म्याचमा पराजित हुने टीमसँग प्ले आफ खेल्नेछ ।

