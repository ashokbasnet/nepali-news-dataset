विनोद र करन सुपर फ्लप, सिद्धान्तको स्मारणीय डेब्यू

२ साउन, काठमाडौं । आयरल्याण्ड यात्रामा निस्कँदा नेपालले विश्पकपमा छनोट हुने मात्र होइन, उपाधि जित्ने लक्ष्य लिएको थियो ।
तर, ठिक विपरित भयो । अमेरिकालाई ६ विकेटले पराजित गर्नु बाहेक कुनै पनि खेलमा नेपाल विजयी हुन सकेन । समूह चरणको अन्तिम खेलमा नवप्रवेशी जर्सीसँग पराजित भएपछि नेपालले अर्को वर्ष भारतमा हुने टी-२० विश्वकप खेल्ने मौका पनि गुमाएको छ ।
जर्सीसँगको हारपछि कप्तान पारस खड्काले यो प्रतियोगिता नेपालका लागि खराब रहेको बताए ।
खासगरी नेपाली ब्याटिङ चलेन । अमेरिकी विरुद्ध ज्ञानेन्द्र मल्लले बनाएको ५२ रनबाहेक टप अडर चल्न सकेन । आयरल्याण्ड, पपुवा न्यूगिनी र जर्सीसँग घुडा टेक्यो ।

ओपनिङमा सागर, अनिल, सुवास र प्रदिपलाई प्रयोग गरियो । तर, ओपनिङ पटक्कै चल्न सकेन । सागर चार खेलमा ५२ रन बनाए । उनको हङकङविरुद्ध २० रन बनाएका थिए ।
हङकङविरुद्धको खेलमा मौका पाएका अर्का ओपनर सुवास खकुरेल २ रनमा नै आउट भए ।
अमेरिकाविरुद्ध ज्ञानेन्द्र मल्लसँग कीर्तिमानी ७८ रनको साझेदारी गर्दै २९ रन बनाएका अनिल आयरल्याण्डविरुद्ध २ रनमै आउट भए । बाँकी तीन खेलमा उनले मौका पाएनन् ।
उपकप्तान ज्ञानेन्द्रले अमेरिकाविरुद्ध ५२ रन बनाए । जुन प्रतियोगितामा कुनै पनि नेपाली ब्याट्सम्यानले बनाएको सर्वाधिक रन हो । तर, अन्य खेलमा उनी पनि खासै चल्न सकेनन् ।

कप्तान पारस खड्काले पनि कुनै पनि खेलमा म्याच विनिङ पारी खेल्न सकेनन् । उनको उच्च स्कोर अमेरिकाविरुद्ध २१ रन रहृयो ।
विनोद भण्डारी सुपर फ्लप रहे । पाँच खेलमा उनले कुल १४ रन बनाए । शरद भेसवाकरको प्रदर्शन औषत मात्र रहृयो । हङकङविरुद्धको २७ रन प्रतियोथितामा उनको उच्च स्कोर हो । उनले कुनै पनि खेलमा फिनिसरको भूमिका देखाउन सकेनन् ।
लामो समयपछि सिनियर टीममा कमब्याक गरेका प्रदिप ऐरीले पपुवा न्यूगिनीविरुद्ध २९ रन बनाउनु बाहेक अन्य खेलमा चल्न सकेनन् । उनले पपुवा न्यूगिनी र जर्सीविरुद्ध ओपनिङ गरेका थिए । तर, जर्सीसँगको खेलमा उनी मात्र २ रनमा आउट भए ।
चार खेलमा मौका पाएका राजेशले हङकङविरुद्ध २५ रन बनाए पनि अन्य खेलमा खासै रन जोड्न सकेनन् । 
बलिङमा सोमपाल कामी, बसन्त रेग्मी र शक्ति गौचनको प्रदर्शन औसतमा रहृयो भने करण केसी फ्लप रहे ।

बसन्तले हङकङको चार विकेट र अमेरिकाको ३ सहित कुल ८ विकेट लिए भने शक्तिले अमेरिकाको ३ सहित चार विकेट लिए । सोमपालले ६ विकेट लिए ।

अर्का बलर करण केसीले फ्लप रहे । । तीन खेलमा मौका पाएका करनले एक विकेट पनि लिन सकेनन् ।
हङकङविरुद्ध मौका पाएका जितेन्द्रले पनि विकेट लिन सकेनन् ।
सिद्धान्तले देखाएको आश

जर्सीसँगको अभ्यास खेलमा सिरियर टीममा डेब्यू गरेका सिद्धान्त लोहनीले भने सबैलाई प्रभावित पारेका छन् ।
१६ बलको सामना गरेका उनले दुई छक्का र दुई चौकासहित २७ रन बनाए । जुन जर्सीविरुद्ध नेपाली ब्याट्सम्यानले बनाएको सर्वाधिक रन हो । उनले हानेको हेलिकोप्टर सटको निकै चर्चा भएको छ ।

सिनियर टीमबाट पहिलो पटक अन्तराष्ट्रिय क्रिकेट खेलिरहेको भए पनि उनमा आत्मविश्वासको कुनै कमी थिएन ।
खेलपछि नेपाली टोलीका कप्तान पारसले सिद्धान्तले अवसरलाई सदुपयोग गर्दै निकै राम्रो इनिङ खेलेको बताए ।


