जोन मुनीको हृयाट्रिकसँगै आयरल्याण्ड विजयी

३ साउन, काठमाडौं । जोन मुनीको हृयाट्रिकसँगै आयरल्याण्डले टी-२० विश्वकप छनोट क्रिकेटमा जर्सीलाई ७ विकेटले पराजित गरेको छ ।
जर्सीले प्रस्तुत गरेको १२३ रनको लक्ष्य घरेलु टोलीले १६.४ ओभरमा मात्र ३ विकेट गुमाएर भेट्टायो । उसका लागि पल स्टर्लिङले ५५ रन बनाए भने इन्ड्र्यू बालबेर्नीले ३२ रन जोडे ।
यसअघि पहिले ब्याटिङ गरेको जर्सीले अन्तिम बल खेल्नु अघि सबै विकेट गुमाएर १२२ रन बनाएको थियो । जर्सीको सुरुवात राम्रै थियो । पिटर गफ र इडवार्ड फरेलीले पहिलो विकेटका लागि ४२ रनको साझेदारी गरे । इडवार्ड २२ रनमा आउट भए ।
गफले दोस्रो विकेटका लागि जोन्टी जेनरसँग ४६ रनको साझेदारी गरे । जेनर २६ रनमा आउट भए । गफ र जेनरको साझेदारी टुटेपछि जर्सीको पारी धरासायी भयो र थप २३ रन जोड्दा अलआउट भयो । उसका लागि गफले सर्वाधिक ४२ रन जोडे ।
जर्सीलाई सस्तैमा समेट्ने क्रममा जोन मुनीले अन्तिम ओभरमा लगातार तीन विकेट लिँदै हृयाट्रिक गरे । एलेक्सले पनि ३ विकेट लिए ।
जितसँगै आयरल्याण्ड ८ अंकका साथ शीर्ष स्थानमा उक्लिएको छ । तर, नामिबिया र हङकङ तथा पपुवा न्यूगिनी र अमेरिकाबीच हुने खेलले समूह विजेताको टुङ्गो लाग्नेछ । नामिबिया र पपुवा न्यूगिनीको समान ७-७ अंक छ । हङकङको ५ र अमेरिकाको ४ अंक छ ।

