कोरियामा निशालाई रजत
३ साउन, काठमाडौं । नेपाली खेलाडी निशा रावलले जियोन्जु खुला अन्तर्राष्ट्रिय तेक्वान्दो च्याम्पियनसिपमा आइतबार रजत जितेकी छन् ।
निशाले महिलाको ७३ केजीमाथि रजत जितेको प्रशिक्षक नोर्बु लामाले जनाएका छन् ।
निशा पहिलो चरणमा वाइ पाउदै सेमिफाइनल प्रवेश गरेकी थिइन् । सेमिफाइनलमा निशाले दक्षिण कोरियाको सेन युनिभर्सिटीकी म्युङ सेयोङलाई १७-४ ले पराजित गरिन् र फाइनलमा स्थान बनाइन् ।
फाइनलमा भने निशा दक्षिण कोरियाकै डेक्युङ युनिभर्सिटीकी सुजिनसंग सडन डेथमा हारिन् । निर्धारित तीन राउन्डको खेल ४-४ को बराबरीमा सकिएको थियो ।
त्यस्तै महिलाको ४९ केजीमुनि सीता तामाङ इन्डोनेसियाकी खेलाडीसंग ४-१३ ले पछि परिन् । महिलाको ५३ केजीमुनि नीमा गुरुङ पनि ताजाकिस्तानकी खेलाडीसँग सडन डेथमा पराजित भइन् । तेश्रो राउन्ड सकिँदासम्म निमा र प्रतिद्वन्द्वी ५-५ को बराबरीमा थिए ।
नेपाली तेक्वान्दो टोली दक्षिण कोरियाको ग्वाङजुमा सम्पन्न २८ औं समर युनिभर्सियाड गेम- २०१५ मा भाग लिएर उक्त च्याम्पियनसिपका लागि कोरियोमै बसेका थिए ।

