दोस्रो टी-२० मा जिम्बावेले भारतलाई हरायो

३ असार, काठमाडौं । भारतविरुद्ध दोस्रो टी-२० क्रिकेट जिम्बावेले १० रनको रोमान्चक जित हात पारेको छ । यससँगै दुई म्याचको सिरिज १-१ को बराबरीमा सकिएको छ । पहिलो टी-२० भारतले ५४ रनले जितेको थियो ।
हरारे स्पोट्स क्लबमा पहिले ब्याटिङ गरेको घरेलु टोली जिम्बावेले २० ओभर ७ विकेट गुमाएर १४५ रन बनायो । उसका लागि चामु चिभाभाले ५१ बलमा ९ चौकासहित ६७ रन बनाए ।
भुवनेश्वर कुमार र मोहित शर्माले २-२ विकेट लिए ।
जवाफमा मैदान उत्रिएको भारतले २० ओभरमा ९ विकेट गुमाएर १३५ रन मात्र बनाउन सक्यो । उसका लागि रोबिन उथप्पाले २५ बलमा ९ चौकासहित ४२ रन बनाए भने स्टुआर्ड विन्नीले २४ रन जोडे ।
भारतले पछिल्लो ५ ओभरमा मात्र ३० रन जोडेर ४ विकेट गुमाएको थियो । जिम्बावेका जेरिमी क्रामरले ४ ओभरमा १८ रन दिएर ३ विकेट लिए । उनी म्यान अफ दि म्याच घोषित भए ।

