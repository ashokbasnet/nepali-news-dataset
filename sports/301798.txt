‘मेस्सीलाई आराम चाहिएको छ’

४ साउन, काठमाडौं । बार्सिलोनाका प्रशिक्षक लुइस इनरिकेले अर्जेन्टिनी स्टार लिओनल मेस्सीलाई आराम चाहिएको बताएका छन् ।
पि्र सिजन टुरका क्रममा बार्सिलोनाको टोली अमेरिकामा छ । तर, मेस्सी टुरमा सहभागी छैनन् । अमेरिका पुगेपछि आयोजित पहिलो पत्रकार सम्मेलनमा इनरिकेले भने-‘मेस्सीलाई आराम चाहिएको छ ।’
च्याम्पियन्स लिगको उपाधि जिते लगतै मेस्सीले अर्जेन्टिनाबाट कोपा अमेरिका खेलेका थिए । तर, फाइनलमा उनको टीम आयोजक चिलीसँग टाइब्रेकरमा पराजित भएको थियो ।
बार्सिलोनाका प्रशिक्षक इनरिकेले आफ्नो लक्ष्य आगामी सिजन पनि तीन उपाधि जित्नु भएको बताए । उनले भने-मेरो चुनौती भनेको इतिहास बनाउनु हो । अहिलेसम्म कसैले गर्न नसकेको गर्न अभिप्रेरित रहनेछु ।’
बार्सिलोनाले गत सिजन च्याम्पियन्स लिग र ला लिगा र कोपा डल रे गरी प्रमुख तीन उपाधि जितेको थियो ।

