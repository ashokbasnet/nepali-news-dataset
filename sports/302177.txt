रोमान्चक जितसँगै हङकङ टी-२० विश्वकपका लागि छनोट

५ साउन, काठमाडौं । अफगानिस्तानमाथि ५ विकेटको रोमाञ्चक जित हात पार्दै हङकङ टी-२० विश्वकप क्रिकेटका लागि छनोट भएको छ ।
मंगलबार भएको टी-२० विश्वकप छनोटको पहिलो प्ले अफमा अफगानिस्तानले प्रस्तुत गरेको १६२ रनको लक्ष्य हङकङले ५ विकेट गुमाएर अन्तिम बलमा भेट्टायो ।
१५ ओभरमा १०३ रन बनाउँदा हङकङले तीन विकेट गुमाएको थियो । तर, मार्क च्यापमनले आक्रमक पारी खेल्दै हङकङको पारी उकासे ।
अन्तिम ओभरमा हङकङलाई १६ रन चाहिएको थियो । तर, पहिलो बलमा नै २५ बलमा ४० रन बनाएका च्यापमन आउट भए ।
तर, बाबर हायातले दोस्रो बलमा चौका हाने भने तेस्रो बलमा छक्का हान्दै हङकङलाई जित नजिक पुर्‍याए । चौथो बलमा नाबीले वाइड फाले भने अर्को बलमा हङकङले तीन रन लियो र २ बलमा २ रन चाहियो ।
ओभरको पाँचौं बलमा तनविर फैजल रन आउट भए र अन्तिम बलमा हङकङलाई दुई रन चाहियो । बाबरले एक रन मात्र लिएको भए खेल सुपर ओभरमा धकेलिने थियो । तर, दुई रन लिँदै रोमान्चक जित मात्र दिएएनन्, हङकङलाई विश्वकपमा पुर्‍याएका छन् ।
जेमी एटकिन्सनले ४७ रन बनाए भने निजाकात खानले २६ रनको योगदान दिए ।
यसअघि पहिले ब्याटिङ गरेको अफगानिस्तानले २० ओभरमा ७ विकेट गुमाएर १६१ रन बनाएको थियो । उसका लागि नवरोज मंगोलले ३६ बलमा ५३ रन बनाए भने अस्गरले २९ रनको योगदान दिए ।
हारपछि अफगानले अब अर्को प्ले अफ समूह ए मा चौथो भएको पपुवा न्यूगिनीको सामना गर्नेछ ।

