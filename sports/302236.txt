खुला टेबलटेनिसमा प्रहरीलाई स्वर्ण
५ साउन, काठमाडौं । नेपाल प्रहरी क्लबले राष्ट्रिय खुला टेबलटेनिस प्रतियोगिताको पहिलो दिन मंगलबार महिला टिम इभेन्टमा स्वर्ण जितेको छ ।
लैनचौचरस्थित राष्ट्रिय टेबलटेनिस प्रशिक्षण केन्द्रमा भएको फाइनलमा प्रहरीले सशस्त्र प्रहरी बलको एपीएफ क्लबलाई ३-१ को सेटमा पराजित गर्‍यो । काठमाडौं जिल्ला खेलकुद विकास समिति र मेलम्ची सामुदायिक इङलिस स्कुल संयुक्त रुपमा तेश्रो भए ।
काठमाडौं जिल्ला टेबलटेनिस संघद्वारा आयोजित प्रतियोगिताको पुरुष टिम इभेन्टमा प्रहरी र त्रिभूवन आर्मी क्लब फाइनलमा प्रवेश गरेका छन् । सेमिफाइनलमा प्रहरीले एपीएफ तथा आर्मीले ललितपुरलाई समान ३-० को नतिजामा हराए ।
भूकम्प पीडित राष्ट्रिय टेबलटेनिस खेलाडीलाई आर्थिक सहयोग गर्ने उद्देश्यले आयोजना गरिएको प्रतियोगितामा जम्मा ११ स्पर्धा समावेश छन् ।
आयोजकका अध्यक्ष धर्ममान वज्राचार्यका अनुसार पाँचदिने प्रतियोगितामा १ सय ५५ खेलाडी सहभागी छन् ।
०००

