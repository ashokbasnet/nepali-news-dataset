श्रीलंकाविरुद्धको सिरिज पाकिस्तानको पोल्टामा

७ साउन, काठमाडौं । श्रीलंकाविरुद्धको चौथो एक दिवसीय क्रिकेटमा पाकिस्तान ७ विकेटले विजयी भएको छ । यससँगै पाकिस्तानले ५ म्याचको सिरिज ३-१ ले आफ्नो पक्षमा पारेको छ ।
कोलम्बोमा घरेलु टोली श्रीलंकाले दिएको २ सय ५७ रनको लक्ष्य पाकिस्तानले ४०.५ ओभरमा ३ विकेटको क्षतिमा भेट्टायो ।
पाकिस्तानको सुरुवा राम्रो रहृयो । ओपनर अजहर अली र अहमद शेहजादले पहिलो विकेटका लागि ७५ रनको साझेदारी गरे । अजहर अली ३३ रनमा आउट भए ।
दोस्रो विकेटका लागि शेहजादले मोहम्मद अफिजसँग ११५ रनको साझेदारी गरे । शेहजाद मात्र ५ रनले शतक बनाउन चुके । ९० बलको सामना गरेका उनले १२ चौका र एक छक्काको मदतमा ९५ रन बनाए ।
मोहम्मद अफिज ७० रन बनाए । सर्फराज अहमद १७ र शोएब मल्लिक २९ रनमा अविजित रहे । श्रीलंकाका लासिथ मालिङ्गा, मिलिन्दा शिरिवर्दना र सुरङ्गा लकमलले समान १-१ विकेट लिए ।
यसअघि टस जितेर पहिले व्याटिङ रोजेको घरेलु टोलीले निर्धारित ५० ओभरमा ९ विकेट गुमाएर २५६ रन बनाएको थियो ।
दोस्रो बलमा नै ओपनर कुसल परेरलाई शुन्यमा गुमाएको श्रीलंकाको पारी तिलकरत्ने दिल्सान र लाहिरु थिरिमानेले सम्हाल्ने प्रयास गरे । दिल्सान र थिरिमानले दोस्रो विकेटका  लागि १०९ रनको साझेदारी गरे ।
तर, इमाद वाशिमले दिल्सानको विकेट लिएपछि श्रीलंकाको विकेट पतन सुरु भयो ।
दिल्सान ५० रनमा आउट भए । थप ३४ रन जोड्दा थिरिमाने आउट भए । उनलाई यासिर साहले ९० रनमा पभेलियनको बाटो देखाए । श्रीलंकाका अन्य ब्याट्सम्यान खासै चल्न सकेनन् ।
पाकिस्तानका मोहम्मद इरफानले ३ तथा अनवर अलीले २ विकेट लिए ।

