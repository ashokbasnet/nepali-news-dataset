पोखरामा पहिलो पटक क्लबस्तरीय लिग क्रिकेट हुने

सन्देश श्रेष्ठ
७ साउन, पोखरा । पोखरामा पहिलो पटक क्लबस्तरीय लिग क्रिकेट प्रतियोगिता हुने भएको छ । माछापुच्छ्रे क्रिकेट क्लब पोखराको आयोजनामा साउन १६ गतेदेखि पश्चिमाञ्चलका क्लवहरुबीच लिग क्रिकेट हुने भएको हो ।
हप्तामा एउटा मात्रै खेल हुने उक्त प्रतियोगिता ४ महिनासम्म चल्नेछ । प्रत्येक शनिबार नगर प्रशिक्षण केन्द्र नदीपुरमा खेलाइने खेल राउण्ड रोविनको आधारमा खेलाइने छ ।
बिहीबार पोखरामा आयोजित पत्रकार सम्मेलनमा क्लवका अध्यक्ष दिपेश खत्रीले प्रतियोगितामा ८ टिमको सहभागिता रहने जानकारी दिए । हरेक टिमले अन्य सबै टिमसँग प्रतिष्पर्धा गनुपर्नेछ ।
नयाँ प्रतिभावान खेलाडीको पहिचान गर्ने उद्धेश्यले प्रतियोगिता आयोजना गर्न लागिएको अध्यक्ष खत्रीले बताए ।
प्रतियोगिताको उपाधि विजेतालाई नगद १ लाखसहित शिल्ड, मेडल र प्रमाणपत्र प्रदान गरिने छ भने सर्वोत्कृष्ट खेलाडी, बलर, व्याट्सम्यान, फिल्डर र सर्वोत्कृष्ट क्याचरलाई पुरस्कृत गरिने खत्रीले बताए ।
प्रतियोगिता सम्पन्न गर्न ६ लाख रुपैयाँ खर्च हुने अनुमान गरिएको उनले बताए ।
तस्वीर : उमेश पुन

