राष्ट्रिय खुला टेबलटेनिसमा राजेन्द्र र एलिनालाई उपाधि
९ साउन, काठमाडौं । नेपाल आर्मी क्लबका राजेन्द्र कपाली राष्ट्रिय खुला टेबलटेनिस प्रतियोगिताको पुरुष एकल च्याम्पियन बनेका छन् ।
शनिबार नेपाल नम्बर वान तथा राष्ट्रिय च्याम्पियन नेपाल प्रहरी क्लबका दीप साउनलाई फाइनलमा सोझो सेटमा ११-९, ११-३, ११-९, १३-११ ले हराएर कपाली च्याम्पियन बनेका हुन् ।
महिला एकल उपाधिका लागि महर्जन दिदीबहिनीबीच भिडन्त भएको थियो । लैनचौरस्थित राष्ट्रिय टेबलटेनिस प्रशिक्षण केन्द्रमा भएको खेलमा दिदी एलिनाले बहिनी एरिकालाई १५-१३, ११-६, १२-१०, १०-१२ र ११-७ ले पराजित गरिन् ।
अन्तिम दिन कपुर शर्माले इन्द्रशेखर खड्कालाई १०-१२, ११-९, ११-६, १३-११ ले निराश बनाएर भेट्रान्स ४० वर्षमाथि विधामा उपाधि जिते । भेटरान्स ५० वर्षभन्दा माथिको इभेन्टमा उदयमोहन श्रेष्ठ पहिलो भए । उनले फाइनलमा जगदीश्वरप्रसाद जोशीलाई ११-८, ११-१३, ११-९ र ११-९ ले पन्छाए । महिला भेटरान्समा हिरा नकर्मी विजेता र सिमिजु अकिको उपविजेता बने । यो विधामा विजेताको छिनोफानो लिग चरणबाट गरिएको थियो ।
बहिरा पुरुष एकल फाइनलमा राहुल यादवले सुन्दर कार्कीलाई सजिलै ११-६, ११-७ र सोही इभेन्टको महिला एकलमा संगिता बस्नेतले शारदा थापालाई ११-७, ११-९ ले हराए । पाँचदिने प्रतियोगितामा विभिन्न १३ स्पर्धामा १ सय ५५ खेलाडी सहभागी थिए ।

