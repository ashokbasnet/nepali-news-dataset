यू-१९ विश्वकप छनोटको आयोजना नेपालबाट खोसियो
२१, साउन काठमाडौं । भूकम्पको कारण देखाउँदै यू-१९ विश्वकप छनोट क्रिकेटको आयोजना नेपालबाट खोसिएको छ । अब मलेसियामा हुनेछ ।
अन्तराष्ट्रिय क्रिकेट काउन्सिल आईसीसीले यू-१९ विश्वकप छनोट क्रिकेट मलेसियाको राजधानी क्वालालम्पुरमा सार्ने निर्णय गरेको हो ।
ईसीसीका मुख्य कार्यकारी अधिकारी डेभिड रिचर्डसनले नेपाल क्रिकेट संघ क्यानसँगको परामर्शमा आयोजना स्थल परिर्वतन गरिएको बताएका छन् ।
उनले नेपालको क्रिकेट विकासका लागि सहयोग गर्न आईसीसी तयार रहेको भन्दै अक्टोबरमा हुने बोर्ड बैठकमा यसबारे छलफल हुने बताए ।
आगामी अक्टोबर १४ देखि २३ सम्म हुने यू-१९ विश्वकप छनोट क्रिकेटमा नेपालसँगै आयरल्याण्ड, पपुवा न्यूगिनी, युगाण्ड र अमेरिकाले खेल्नेछन् ।

