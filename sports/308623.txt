मापसे’ गरेर गाडी ठोक्काउने फल्कनरलाई दुई वर्षे प्रतिबन्ध

२१, साउन, काठमाडौं । अस्ट्रेलियन अलराउन्डर जेम्स फल्कनरले दुर्इ वर्षसम्म गाडि चलाउन नपाउने भएका छन् । मादक पदार्थ सेवन गरी गाडि चलाएको घटनामा विवादित बनेका क्रिकेटर फल्कनरलाई दुई वर्षसम्म सवारी हाँक्न प्रतिबन्ध लाग्नुका साथै उनले १० हजार पाउण्ड जरिवाना समेत तिर्नुपर्ने भएको छ ।
गएको मार्चमा भएको विश्वकप क्रिकेट प्रतियोगिताको फाइनल खेलका म्यान अफ द म्याच बनेका फल्कनरले चलाएको टोयोटा कारले गत जुलाइमा बेलायतको म्यानचेष्टरस्थित वेष्ट डिड्सबरीमा एक बिएमडब्लु थ्री सिरिजको कारलाई ठक्कर दिएको थियो ।
दुर्घटनापछि उनको स्वास जाँच गर्दा अल्कोहलको मात्रा सीमाभन्दा ३ गुणा बढि पाइएपछि उनीमाथि कडा कारवाही भएको हो । फक्नर हाल इंग्ल्याण्डको ल्यांकसायरबाट क्लब क्रिकेट खेलिरहेका थिए ।
म्यानचेष्टर मजिस्ट्रेट अदालतका न्यायाधीश मार्क हाडफिल्डले पल्कनर विरुद्धको अभियोग गम्भीर रहेको भन्दै दुई वर्षको सवारी चालक प्रतिबन्ध तथा मोटो रकम जरिवाना सुनाएका हुन् ।
मापसे गरेर गाडी दुर्घटना गराएको आरोपमा फल्कनरलाई पुलिसले समातेपछि उनलाई अस्ट्रेलियाको क्रिकेट बोर्ड तथा उनी खेलिरहेको बेलायतको ल्यांकशायर क्लबले समेत अनुशासनको कारवाही गरिसकेका छन् ।
क्रिकेट अस्ट्रेलियाले तेश्रो श्रेणीको अपराधमा फल्कनरलाई दोषी ठहर गर्दै तत्कालका लागि निलम्बन गरेको छ । उक्त निलम्बनका कारण फल्कनरले आसन्न आयरल्याण्ड विरुद्धको एकदिवसीय श्रृंखलाका साथै इंग्ल्याण्डसँगको टि ट्वान्टी र सुरुवाती वन डे खेल समेत खेल्न पाउने छैनन् ।

