युनाइटेड परिवारलाई डि मारियाको खुला पत्र–फुटबल गणित जस्तो होइन

२२ साउन, काठमाडौं । फ्रान्सेली क्लब पेरिस सेन्ट जर्मेन गएपछि एन्जल डि मारियाले म्यान्चेष्टर युनाइटेड परिवारलाई खुला पत्र लेखेका छन् ।
अर्जेन्टिनाका डि मारिया गत सिजन बेलायतको कीर्तिमान ६० मिलियन पाउण्डमा म्यान्चेष्टर युनाइटेड आएका थिए । २७ वर्षे डि मारियाले पेरिस सेज्ट जर्मेन जान सहयोग गरेकोमा धन्यवाद दिएका छन् ।
म्यान्चेष्टर युनाइटेड परिवार खुला पत्र लेख्दै मारियाले क्लबका समर्थकलाई धन्यवाद दिएका छन् । क्लबले आफूलाई छानेपछि सम्मान्तित महसुस गरेको सम्झिँदै मारियाले म्यानचेष्टर युनाइटेड र आफूले चाहेको जस्तो नभएको भन्दै दुःख व्यक्त गरेका छन् ।
फुटबल खेलाडीको करियर कहिले काँही यस्तो अप्रत्यासित हुने उनले बताएका छन् । उनले भनेका छन्–‘मैले आफ्नोतर्फबाट राम्रो गर्न प्रयास गरे । तर, फुटबल म्याथ जस्तो होइन । धेरै कुरा नियन्त्रण बाहिर हुन्छ ।’
यो पटक म्यानचेष्टर युनाइटेड जस्तो महान क्लबले चाहेको जस्तो नभएको उनले बताए । साथै क्लबमा रहँदा आफूमाथि विश्वास गर्ने र समर्थन गर्ने सबैलाई धन्यवाद दिएका छन् ।
डि मारियाले पेरिस सेन्ट जर्मेनमा ११ नम्बरको जर्सीमा खेल्नेछन् ।

