क्रिकेट संघको विवाद आफैं नमिलाए हस्तक्षेप गर्छु : रापेख सदस्य सचिव

सन्देश श्रेष्ठ
२३ साउन, पोखरा । राष्ट्रिय खेलकुद परिषदका सदस्य सचिव केशवकुमार विष्टले क्रिकेट एशोसियसन अफ नेपाल (क्यान)लाई आन्तरिक विवाद समाधान गर्न तीन महिनाको समय दिएका छन् ।
आपसमा बसेर नसल्टाए आफूले हस्तक्षेप गर्ने चेतावनी दिए । उनले भन,-‘क्यानको विवाद मिलाउन तीन महिनाको समय दिन्छु, त्यतिञ्जेलसम्म पनि मिलेन भने म आफैं हस्तक्षेप गरेर मिलाउँछु ।’
पोखराको सहारा क्लवद्वारा सञ्चालित सहारा एकेडेमीको अवलोकनपछि सदस्य सचिव विष्टले राज्यको ढुकुटीबाट तलब खाएर काम नगर्ने खेलकुद संघसंस्थाका कर्मचारी तथा पदाधिकारीलाई कार्वाही गर्ने चेतावनी दिए ।
उनले भने-‘पदमा बसेपछि दायित्व पूरा गर्नुपर्छ, त्यहाँ बसेर राजनीति गर्न पाईंदैन, म राम्रो गर्नेलाई पुरस्कृत र नगर्नेलाई दण्डित गर्छु, कसैले पदमा बसेर काम नगर्ने अनि राजनीति गरेमा मलाई सहृय हुँदैन ।’
उनले एकेडेमीको दिगो व्यवस्थापनका लागि सहयोग गर्ने आश्वासन दिए । उनले भने,-‘सहारा क्लवको कामबाट म निकै प्रभावित भएको छु, यो राज्यले गर्ने कार्य हो तर तपाईंहरुले गरिरहनुभएको छ, यसको दिगो व्यवस्थापनका लागि म दिल खोलेर सहयोग गर्न तयार छु ।’
एकेडेमीमा हाल १५ जिल्लाका २६ जना वालकहरु छन् । थप ४ जना वालकहरु भूकम्पबाट प्रभावितहरुलाई एकेडेमीमा राख्ने क्लवले जनाएको छ ।

