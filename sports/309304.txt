क्लार्कद्वारा अन्तराष्ट्रिय क्रिकेटबाट सन्यासको घोषणा

२३ साउन, काठमाडौं । अष्ट्रेलियाका कप्तान माइकल क्लार्कले अन्तराष्ट्रिय क्रिकेटबाट सन्यासको घोषणा गरेका छन् ।
इंग्ल्याण्डले एसेज जितेसँगै क्लार्कले सिरिजको अन्तिम खेललाई करियरकै अन्तिम टेष्ट बनाउने घोषणा गरे । चौथो टेष्टमा एक इनिङ र ७८ रनको जितसँगै इंग्ल्याण्डले अन्तिम खेल अघि नै एसेज ३-१ ले आफ्नो पक्षमा पारेको छ ।
क्लार्कले सन्यासका लागि यो सही समय भएको बताए । आफ्नो सन्यासले नयाँ कप्तानलाई अर्को एसेजका लागि तयारी गर्न समय पाउने उनले बताए ।
सन्यासको घोषणा गर्दै गर्दा उनको आँखाबाट आँसु आएको थियो भने स्टेडियममा सबैले ताली बजाएका थिए ।
आफूले कहिल्यै खेल छाड्न नचाहेको तर, सिरिजसँगै पछिल्ल्लो १२ महिनामा आफ्नो प्रदर्शन राम्रो नभएको बताए । सबैले राम्रो खेल्ने प्रयास गरेपनि पराजित भएको भन्दै उनले अब नयाँ कप्तान आउनु पर्ने बताए ।
क्लार्कको टिमले १८ महिना अघि घरेलु मैदानमा इंग्ल्याण्डविरुद्ध एसिज क्लिन स्वीप गरेको थियो ।
३५ वर्षका क्लार्कले ११४ टेष्टमा ८ हजार ६ सय २८ रन बनाएका छन् । टेष्टमा उनको उत्कृष्ट पारी ३२९ रन हो । २००४ मा भारतविरुद्धको टेष्टमा डेब्यू गरेका उनले ३१ विकेट समेत लिएका छन् ।
हालै मात्र अष्ट्रेलियालाई एकदिवसीय विश्वकपको उपाधि दिलाएर सन्यास घोषणा गरेका उनले टी-२० बाट भने २०१० मै विदा लिएका थिए ।

