नेपालविरुद्ध जयसूर्या चलेनन्, अविनाशले लिए अविष्मरणीय विकेट

२४ साउन, काठमाडौं । श्रीलंकालाई टेस्ट तथा वान डे क्रिकेटमा कैयन म्याच जिताएका भेट्रान सनथ जयसूर्या नेपालसितको च्यारिटी म्याचमा चल्न सकेनन् ।
उनको अविस्मरणीय विकेट नेपालका युवा बलर अविनाश कर्णको पोल्टामा पर्‍यो । किनरारा ओभलमा नेपालविरुद्ध विश्व ११ को कप्तानी गरिरहेका जयसुर्या केवल ६ रन बनाएर आउट भएका छन् ।
आठ बलको छाटो इनिङमा उनले एक चौका हाने । कर्णले फ्याकेको बललाई बाउण्ड्री कटाउने धुनमा उनी राजेश पुलामीको हातबाट क्याच आउट भएका थिए ।
जयसुर्या श्रीलंकाका सर्वकालिन महान् खेलाडीमा गनिन्छन् । उनले श्रीलंकाका तर्फबाट १ सय १० टेस्ट र ४ सय ४५ एक दिवसीय खेलेका थिए ।
टेस्टमा उनले १४ शतकसहित ६ हजार ९ सय ७३ र एक दिवसीयमा २८ शतकसहित १३ हजार ४ सय ३० रन हानेका छन् । ओपनिङ ब्याट्सम्यानका रुपमा खेल्ने उनी ठूला सटहरुका लागि कहलिएका थिए ।
विश्व ११ को तर्फबाट एम पि स्टोनिसले आक्रामक सुरुवात दिलाए पनि नेपाली बलरहरु उत्कृष्ट कमव्याक गर्न सफल भएका छन् । मुख्य बलर सोमपाल कामी महंगो सावित भए पनि पार्ट टाइम बलरहरु सिद्दान्त लोहनी र राजेश पुलामीले नेपाललाई खेलमा फर्काएका हुन् ।

