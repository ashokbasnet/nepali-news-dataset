नेयमारले यूईएफए सुपर कप गुमाउने

२६ साउन, काठमाडौं । बार्सिलोनाका फवार्ड नेयमारले यूईएफए सुपर कप गुमाउने भएका छन् । ‘गलफुलो’ आएका अर्थात गला सुन्निएका कारण नेयमार सुपर कप खेल्न नसक्ने भएका हुन् ।
सुपर कपमा युरोसिपयन च्याम्पियन बार्सिलोनाले मंगलबार राति ला लिगाको प्रतिद्वन्द्वी एवं युरोपा लिग विजेता सेभिल्लाको सामाना गर्दैछ ।
चोटका कारण बार्सिलोनाका जोर्डी अल्बा पनि टीममा परेका छैनन् । सेभिल्लाविरुद्ध लिओनल मेस्सी र लुईस स्वरेज खेल्ने अनुमान गरिएको छ ।
गत सिजन सुपर कपको फाइनलमा सेभिल्ला रियल मडि्रडसँग पराजित भएको थियो । सेभिल्लालाई पराजित गर्दै बार्सिलोना च्याम्पियन बने ड्यानी अल्भेसले चार उपाधिको कीर्तिमान बनाउने छन् ।
पहिलो पटक उनले २००६ मा बार्सिलोनाविरुद्ध सेभिल्लाबाटै यूएईएफए सुपर कप जितेका थिए र उनी म्यान अफ दि म्याच बनेका थिए । यसअघि पाउलो माल्डिनीले मात्र चार पटक सुपर कपको उपाधि जितेका थिए ।

