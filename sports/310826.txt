ग्लोरी र गिनिज उपाधिनजिक
२६ साउन, काठमाडौं । ग्लोरी इङलिस बोर्डिङ स्कुल र गिनिज इन्टरनेसनल उमावि प्रथम उपत्यकाव्यापी उमावि स्तरीय डण्डीबियो प्रतियोगितामा मंगलबार फाइनलमा प्रवेश गरेका छन् ।
त्रिपुरेश्वरस्थित राष्ट्रिय खेलकुद परिषद् (राखेप) को प्राङ्गणमा भएको सेमिफाइनलमा ग्लोरीले आइडियललाई १८८-१७८ अंकले पराजित गर्‍यो । अर्को सेमिफाइनलमा गिनिजले सन्जिवनी वैकल्पिक उमाविलाई ३२१-१६२ अंकले हरायो ।
प्रतियोगिताको राखेपका उपाध्यक्ष लामा टेन्डी शेर्पाले एक कार्यक्रमबीच उद्घाटन गरे । सो अवसरमा उपाध्यक्ष शेर्पाले सबै खेललाई हेर्ने समान दृष्टिकोण हुनु पर्नेमा जोड दिदै हाम्रो संस्कृति र परम्परासंग जोडिएको खेललाई नीतिमा राखेर अगाडि बढाउने राखेपको प्रयास रहेको बताए ।
परम्परागत तथा मौलिकता बोकेका खेललाई संरक्षण र सम्वर्द्धन गर्ने उद्देश्यले राखेपद्वारा आयोजित प्रतियोगितामा उपत्यकाका ९ टिम सहभागी छन् । विजेताले १० हजार, उपविजेताले ७ हजार र तेश्रो हुनेले ५ हजार नगद पुरस्कार हात पार्नेछन् ।
फाइनल बुधबार हुनेछ । त्यसैदिन आइडियल र सन्जिवनी पनि तेश्रो स्थानका भिड्ने छन् ।

