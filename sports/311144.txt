जयसुर्याको विकेट लिने अविनाश भन्छन् : अझै बधाई खाइरहेको छु
२७ साउन, काठमाडौं । नेपाली राष्ट्रिय क्रिकेट टोलीका बलर अविनाश कर्ण पहिले श्रीलंकाका धुरन्धर ब्याट्सम्यान सनथ जयसुर्याका फ्यान थिए ।
बाल्यकालदेखि टिभीमा हेर्दै आएको खेलाडिमाथि प्रतिस्पर्धात्मक क्रिकेटमा बलिङ पाउने कुरा उनको कल्पनाभन्दा बाहिर थियो । तर, उनले जयसुर्यालाई बलिङ मात्रै गरेनन्, आउट पारेर देखाइदिए ।
विश्व- ११ सित नेपाली राष्ट्रिय क्रिकेट टोलीको च्यारिटी म्याचमा अविनाशले यो दुर्लभ सफलता हात पारेका हुन् । सो म्याचमा दोस्रो ओभर बलिङ गर्न आएका उनले पहिलो बल नै जयसुर्यालाई फालेका थिए ।
त्यो क्षण सम्झिँदै  उनी भन्छन्, त्यतिबेला म खुबै एक्साइटेड थिएँ । तर, आफ्नो एक्साइटमेन्टलाई कन्ट्रोलमा राखेर बलिङ गरेँ ।’
अविनाशको बलमा जयसुर्याले एउटा चौका हिर्काए । तर, त्यसको लगत्तै उनले राजेश पुलामीको हातबाट जयसुर्यालाई क्याच गराए ।
‘क्याप्टेनले सजाएको फिल्ड अनुसार मैले सर्ट अफ लेन्थ बल फ्याकेको थिएँ’ अविनाशले भने, ‘पुल गर्ने चक्करमा आउट हुनुभयो ।’ विकेटको खुशी अविनाशले सामान्यरुपमै मनाएपछि म्याचपछि भने उनले खुबै बधाई खाए । बधाई आउने क्रम अहिलेसम्म जारी रहेको उनी बताउछन् ।
जयसुर्यालाई बलिङ गर्दा तपाईंको दिमागमा के थियो भन्ने प्रश्न गर्दा उनले भने, ‘उहाँ रेगुलर क्रिकेट खेलिरहेको अवस्थामा भए म नर्भस हुन्थेँ होला । तर, उहाँले क्रिकेट छोडेको धेरै भइसकेको थियो । त्यसैले आउट गर्न सक्छु भन्ने आत्मविश्वास थियो । सँगसँगै उहाँप्रति सम्मान पनि थियो ।’
यसअघि नेपाली टोलीमा भित्र र बाहिर हुँदै आएका २० वर्षीय कर्णलाई विश्व ११ मा मौका दिइएको थियो । कहलिएका नामहरु भएको टोलीसित खेल्न पाउने भएपछि उनको खुशीको सीमा रहेन ।
उक्त टोलीमा जयसुर्यासहित बंगलादेशका अब्दुल रज्जाक, पाकिस्तानका रसिद लतिफ, भारतका विनुगोपाल राव लगायत थुप्रै खेलाडीलाई उनले टिभीमा हेरेका थिए । तीमध्ये पनि जयसुर्यासित बलिङ गर्ने कुराले नै उनलाई रोमाञ्चित तुल्याएको थियो । ‘उहाँलाई आउट गर्न सके भने लाइफटाइम मेमोरी हुन्छ, भन्ने लागेको थियो । भयो पनि त्यहि’-उनले भने ।
अन्डर-१९ बाट राष्ट्रिय टोलीमा आएका अविनाश स्वीङ बलिङका लागि माहिर छन् । उनको बलिङ स्पिड भने १२५ सम्म मात्र छ । प्रारम्भीक ओभरमा सोमपाल कामीलाई साथ दिनसक्ने बलरका रुपमा उनलाई हेरिएको छ ।

