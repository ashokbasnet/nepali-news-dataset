बिनोदले भने-क्रिकेटले मलाई सबथोक दियो, धन्यबाद क्रिकेट !

राजकुमार श्रेष्ठ
२७ साउन, काठमाडौं । ‘म मेरो आमा बाबुलाई समाजमा सम्मान दिन चाहन्थेँ, तर कुन बेला क्रिकेटसँग जोडिएँ, थाहै भएन’ गाडी पुरस्कार दिने कार्यक्रममा पूर्व कप्तान विनोद दासले आफ्नो बाल्यकालको सपना सम्झिए ।
गत चैतमा फिलिप हृयूजको सम्झनामा आयोजित खेलबाट औपचारिक सन्यास घोषणा गरेका नेपाली राष्ट्रिय टीमका पूर्व कप्तान विनोदलाई बुधबार २८ लाख पर्ने मारुती सुजुकीको सियाज गाडि हस्तान्तरण गरिएको छ । पुरस्कार दिने कार्यक्रम भएपछि विनोदले आफ्नो बाल्यकाल सम्झिँदै सबैलाई भावुक बनाए ।
प्रमुख अतिथि खेलकुद मन्त्री पुरुषौतम पौडेलले आफूले बाराको कलैयास्थित विनोदका बाबु आमाको होटलमा खाना आएको र विनोदले खेल्दै गरेको स्मरण गरेपछि विनोदले आफ्नो बल्यकाल कोट्याए ।
खाजा होटल चलाउने विनोदको परिवारसँग घर थिएन । उनका बाबुआमा दिनभर होटलमा काम गरेर राती त्यहीँ सुत्थे । विनादले सम्झिए-‘त्यही होटलको ओछ्यानमा सुत्दा सुत्दै मैले सपना देखेँ । जुन सम्मानको हकदार मेरो बाबु-आमा हुनुहुन्छ, त्यो एक दिन म दिलाएर छोड्छु ।’
तर, कतिबेला उनको यो सपना क्रिकेटसँग जोडियो उनलाई नै थाहा छैन । उनी आफू शरीरभन्दा भारी स्कुल ब्यागसँगै चार स्टम्प, ब्याट र बल बोकेर स्कुल जान थाले । विनोद बाल्यकाल सम्झँदै भन्छन्-मेरो स्कुल ब्याग मलाई भारी लाग्थ्यो । तर, ब्याट र बल कहिल्यै लागेन ।’
कार्यक्रममा छोरालार्इ चुप लाग्न भन्दै विनाद दास
स्कुलमा उनी आज फलानो टिचर नआइदिओस् भन्ने कामना गर्थे, ताकि क्रिकेट खेल्न पाइयोस् । टिफिनमा उनी खान छाडेर खेल्न दौडिन्थे । भन्छन्- ‘कहिले काँही टिफन बक्स जस्ताको तस्तै हुन्थ्यो । केही कम हुन्थ्यो भने क्रिकेट बल ।’ त्यसबेला क्रिकेट उनको तृष्णा थियो ।
खेल्दा खेल्दै उनी यू-१९ टीममा परे । उनको नाम पत्रिकामा आयो । विनादले भने-‘त्यसपछि मेरो बुबा र आमाले समाजबाट सम्मान पाउन थाल्नुभयो । जुन मेरो सपना थियो । क्रिकेटले यसमा भूमिका खेल्यो ।’
निकै भावुक विनोदले भने-‘नेपाल क्रिकेटबाट मलाई झिकिदिनुस्, कुनै ठुुलो क्षति हुने छैन । तर, मेरो जीवनमा क्रिकेट नभएको भए विनोद दास भन्ने मान्छे शायद कलैयाको कुनै कुनामा बसेर होटल चलाइरहेको हुन्थ्यो । म यहाँ हुने थिइनँ ।’
विनोदले सम्बोधन गरिरहँदा हल शान्त थियो । आवाज आएको थियो त कोठाको सिलिङमा झुण्ड्याइएको पङ्खाको मात्र । उनकी आमा पछाडि बसेर गहभरी आँसु लिएर आफ्नो छोरालाई सुनिरहेकी थिइन् । सहभागीहरु अधिकांशको आँखा रसाएको थियो ।
भिडियो

विनादले सम्मान कार्यक्रमकै लागि भनेर एक लाइन सोचेर राखेका रहेछन् । तर, केही दिन अघि मात्र अन्तराष्ट्रिय क्रिकेटबाट सन्यास लिएका अष्ट्रेलियाका कप्तान माइकल क्लर्क अगाडि भए ।
माइकल क्लार्कले त्यो लाइन चोरे ट्वीट गरेर भन्दै विनोद भन्छन्-क्रिकेटले मलाई केही दिन बाँकी छोडेको छैन । सबै कुरा दियो, सम्मान दियो । कहिले काँही म सोच्थेँ अहिलेका खेलाडीहरुले यस्तो पाएका छन् । त्यो पनि आज पूरा गरिदियो । धन्यवाद क्रिकेट ।’
आफ्नो सपना क्रिकेटको माध्यमबाट पुरा भएको भन्दै उनले त्यसपछि विश्वकप कहिले खेल्ने भन्ने सपना देखेको सुनाए ।

‘पारस खड्का र टीमलाई धन्यवाद’ उनले भने-‘जतिबेला नेपालले बंगलादेशमा पहिलो खेल खेल्दै थियो । मेरा साथीहरु मुटुमाथि हात राखेर राष्ट्रिय धुन गाइरहेको थिए, एउटा कुनामा उभिएर म पनि त्यही शैलीमा, त्यही घमण्ड र गर्वका साथ राष्ट्रगान गाइरहेको थिएँ ।’
उनले अघि भने-‘पारस खड्का, सोमपाल कामी, जितेन्द्र मुखिया जो सुकै फिल्डमा कुदुन्, हरेक बल फल्न म कुदिरहेको छु, हरेक रन लिन म कुदिरहेको छु जस्तो भएको थियो ।’
विनोद दासको ज्यानसँगै नेपालको क्रिकेट फस्टाएको वर्तमान कप्तान पारस खड्काको भनाइसँग विनोद दासले सहमति जनाए । ‘नेपालले पनि क्रिकेट खेल्छ र भन्ने लाइन सुन्न चाहन्नथेँ’ विनोदले भने-‘विस्तारमै म ठूलो भएँ । नेपाल क्रिकेट भन्दा पनि ठूलो भयो र आज पारस खड्काको रुपमा अगाडि देखिरहनु भएको छ । उ मभन्दा ठूलो छ र राम्रो पनि छ ।’
अलराउण्डर विनोदले आफूलाई यो पुरस्कारका लागि लायक ठानेकोमा सरकारलाई धन्यवाद दिए । मन्त्री, सचिवदेखि क्यानका पदाधिकारीबाट सहयोग पाएको भन्दै उनले खुलेर प्रशंसा गरे । उनले भने-‘यो सम्मान मैले मागेर लिएको हुँ । तर, म यसप्रति गर्व गर्छु ।’
सन् २००५/०६ तिर परिवारलाई सम्मान दिलाउने सपना पुरा भएपछि धन कमाउने अरु बाटोको खोजी थिए बिनोद । तर, पत्रकारहरुले आफ्नो प्रदर्शन जनतामाझ ल्याएर ‘क्रिकेटबाहेक तैले हरु केही गर्न सक्दैनस्’ भन्ने महसुस गराएको बताए ।
पूर्व कप्तान विनोद दासले आफ्नो आमाबाबुका साथै पत्नी करुणा र छोरा छोरीलाई सम्झिए । कार्यक्रमपछि उनले आफ्नी आमालाई गाडिको अगाडि लगााएर गाडि चढे ।


