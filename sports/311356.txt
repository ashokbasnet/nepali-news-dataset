युरोप अवार्डको अन्तिम तीनमा मेस्सी र रोनाल्डोसँगै स्वरेज

२८ साउन, काठमाडौं । युरोपको उत्कृष्ट खेलाडीको अन्तिम तीनमा लिओनल मेस्सी र क्रिष्टियानो रोनाल्डोसँगै लुइस स्वरेज परेका छन् ।
गत सिजन लिभरपुलबाट बार्सिलोना आएका स्वरेज पहिलो वर्ष नै युरोपको उत्कृृष्ट अवार्डको अन्तिम तीनमा पर्न सफल भएका छन् ।
मेस्सीले पछिल्लो पटक २०११ मा यो अवार्ड जितेका थिए भने रोनाल्डोले गत वर्ष । २०१२ मा इनिष्टा र २०१३ मा फ्राङ्क रिवेरी यरोपको उत्कृष्ट खेलाडी घोषित भएका थिए ।
मोनाकोमा २७ अगष्टमा च्याम्पियन्स लिगको ड्र सार्वजनिक कार्यक्रममा विजेताको घोषणा हुनेछ ।
यूईएफए आवद्ध ५४ देशका पत्रकारहरुको मतका आधारमा युभेन्टसका बुफोन चौथो नम्बरमा परे । बार्सिलोनाका नेयमार पाँचौं नम्बरमा रहे ।
इंग्लिस लिगबाट मनोनयनको टप टेनमा परेका इडेन हजार्ड छैटौं नम्बरमा रहे भने पिर्लो सातौं, भिडाल आठौं, टेभेज नवौं र पोग्बा दशौं नम्बरमा परे ।

