क्रान्तिकारी फुटसल प्रतियोगिताको उपाधि पाटन ‘सी’लाई
२९ साउन, काठमाडौं । एकीकृत माओवादीको विद्यार्थी संगठन अखिल क्रान्तिकारी नेवाः राज्य समितिले आयोजना गरेको ‘प्रथम अन्तरकलेज क्रान्तिकारी फुटसल प्रतियोगिता’को उपाधि पाटन क्याम्पसको ‘सी’ समूहले जितेको छ ।
शुक्रबार भएको फाइनल खेलमा पाटन ‘सी’ले पाटन क्याम्पसकै ‘बी’समूहलाई ट्राइबेकरमा ३-२ ले हरायो । विजेता पाटन ‘सी’ले ६६ हजार ६६६ रुपैयाँ नगद हात पार्‍यो । उपविजेता पाटन ‘बी’ ले ३३ हजार ३३३ रुपैयाँमा चित्त बुझायो ।
ग्लेसियर कलेजलाई ७-० ले हराउँदै ओरियन्ट कलेजले तेस्रो स्थान हासिल गर्‍यो । उसले २२ हजार २२२ रुपैयाँ पायो ।
प्रतियोगिताको हाइस्कोरर पाटन ‘बी’का शेरबहादुर थापा भए । १६ स्कोर गरेका उनले नगद २ हजार पाए । बेष्ट प्लेयरको उपाधि पनि शेरबहादुरले नै पाएको अखिल क्रान्तिकारी नेवाः राज्य समितिका संयोजक सुरेन्द्र बस्नेतले जानकारी दिए ।
यसैगरी बेष्ट गोलकिपर पाटन सीका अनन्त श्रेष्ठ भए । शुक्रबार भएको फाइनल खेलमा भने पाटन ‘बी’का विकास लामा प्लेयर अफ दि म्याच चुनिए ।
एमाओवादी नेता कृष्णबहादुर महराले नगद, कप, मेडल र प्रमाणपत्र वितरण गर्दै प्रतियोगिता समापन गरे । यही साउन २५ गते एमाओवादी नेता बर्षमान पुनले प्रतियोगिताको उदघाटन गरेका थिए ।

