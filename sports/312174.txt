स्मिथ अष्ट्रेलियाको टेष्ट टीम कप्तानमा चयन

२९ साउन, काठमाडौं । स्टिभ स्मिथ अष्ट्रेलियाको टेष्ट टीम कप्तानमा चयन भएका छन् ।
माइकल क्लार्कले सन्यास लिएपछि क्रिकेट अष्ट्रेलियाको बोर्ड बैठकले स्मिथलाई कप्तान र डेभिड वार्नरलाई उपकप्तान बनाउने निर्णय गरेको हो ।
एसेजको पाँचौं तथा अन्तिम टेष्ट क्लार्कको अन्तिम कप्तानी तथा करियरकै अन्तिम टेष्ट हुनेछ । त्यससछि अष्ट्रेलियाको टेष्ट टीम कप्तान स्मिथ हुनेछन् ।
क्लार्कको सर्जरीको समयमा स्मिथले भारतविरुद्ध तीन टेष्टमा कप्तानको भूमिका निभाइसकेका छन् । ३२ टेष्ट खेलेका उनले २ हजार ९५२ रन बनाएका छन् ।
२६ वर्षका स्मिथ एकदिवसीय टीमको कप्तान हुन् । क्लार्कले विश्वकपको उपाधि दिलाएपछि कप्तानबाट सन्यास लिएका थिए ।
अष्ट्रेलियाले २८ वर्षीय वार्नरले टेष्ट टीमको उपकप्तानमा चयन गरेको छ ।

