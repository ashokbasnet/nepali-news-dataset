भारतविरुद्धको टेष्टमा श्रीलंकाको सनसनीपूर्ण जित

३० साउन, काठमाडौं । भारतविरुद्धको पहिलो टेष्टमा श्रीलंकाले ६३ रनको सनसनीपूर्ण जित हात पारेको छ । यससँगै उसले तीन टेष्ट म्याचको सिरिजमा १-० को अग्रता लिएको छ ।
१ विकेटको क्षतिमा बनाएको २३ रनबाट चौथो दिनको खेल थालेको भारतलाई जितका लागि १५३ रन मात्र चाहिएको थियो र हातमा ९ विकेट थियो ।
तर, रंगना हेराथले उत्कृष्ट बलिङ गर्दै थप ६ विकेट लिएपछि भारतको ब्याटिङले घुँडा टेक्यो । हेराथले दोस्रो पारीमा २१ ओभरमा ४८ रन दिएर कुल ७ विकेट लिए भने थरिन्दु कुशलले ३ विकेट लिएपछि भारत ११२ रनमा अलआउट भयो ।
भारतका अजिन्क्या रहाणेले सर्वाधिक ३६ रन बनाए । शिखर धवनले २८ र इशान्त शर्माले १० रन जोडे पनि अन्य ब्याट्सम्यानले दोहोरो अंक जोड्न सकेनन् ।
यसअघि दोस्रो पारीमा दिनेश चण्डिमालले अविजित १६२ रन बनाएपछि श्रीलंकाले उत्कृष्ट पुनरागमन रचेको थियो ।
पहिलो पारीमा १९२ रनले पछि पारेको श्रीलंकाले आफ्नो दोस्रो पारीमा ९५ रन बनाउँदा ५ विकेट गुमाइसकेको थियो । तर, चण्डिमालले आक्रमक पारी खेल्दै श्रीलंकाको इनिङ उकासेका थिए ।
पहिलो पारीमा श्रीलंका १८३ रनमा अलआउट भएको थियो भने भारतले ३७५ रन बनाएको थियो ।

