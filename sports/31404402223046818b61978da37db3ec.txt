विराटनगर र भैरहवा महिला क्रिकेटको सेमिफाइनलमा

काठमाडौं, जेठ ९ - क्षेत्र नम्बर १ विराटनगर र क्षेत्र नम्बर ४ भैरहवा १९ वर्षमुनिको महिला राष्ट्रिय क्रिकेटको सेमिफाइनलमा प्रवेश गरेका छन् ।
लगातार २ खेल जित्दै समान ४ अंक जोडेका विराटनगर र भैरहवाले १ खेल अगावै सेमिफाइनलमा स्थान बनाएका हुन् ।
प्रतियोगिता अन्तर्गत विहीवार भएको पहिलो खेलमा विराटनगरले क्षेत्र नम्बर ८ पोखरालाई ९६ रनले पराजित गरेको हो । किर्तिपुर मैदानमा १ सय ५६ रनको लक्ष्य पच्छ्याएको पोखरा १९ दशमलव २ ओभरमा ५९ रनमा अल आउट भयो ।
चार खेलाडी शुन्यमा आउट भएको पोखराका कसैले पनि दोहोरो अंक छुन नसके पनि अतिरिक्त २९ रनको मद्दतमा ऊ ५९ रनको अवस्थामा पुगेको थियो ।
पहिले ब्याटिङ्ग गरेको विराटनगरले पुरै २५ ओभर खेलेर ६ विकेटको क्षतिमा १ सय ५५ रन बनाएको थियो । विराटनगरका लागि प्लेयर अफ द म्याच भएकी काजोल श्रेष्ठले ५२ रन बनाइन् भने संगीता राईले २६ रनको योगदान गरिन् ।
यस्तै दोस्रो खेलमा भैरहवाले क्षेत्र नम्बर ६ बैतडीलाई ६ रनले पराजित गरेको हो ।  १ सय २६ रनको लक्ष्य पाएको बैतडीले  निर्धारित २५ ओभरमा ८ विकेटको क्षतिमा १ सय १९ रनमात्र बनाउन सक्यो । बैतडीका सोनु खड्का र कविता कुँवरले समान २२ रन बनाएपनि त्यो जितका लागि पर्याप्त भएन ।
यसअघि पहिले ब्याटिङ गरेको भैरहवाले पूरै ओभर खेल्दै ५ विकेटको क्षतिमा १ सय २५ रन बनाएको थियो । भैरहवाका लागि कप्तान इन्दु बर्माले २९ तथा प्रतिक्षा बस्यालले २७ रनको योगदान गरिन् ।
समुह एबाट क्षेत्र नम्बर ७ जनकपुरधाम र क्षेत्र नम्बर ५ नेपालगञ्ज यसअघि नै सेमिफाइनलमा पुगिसकेका छन् ।
प्रतियोगितामा शुक्रवार भैरहवा र विराटनगर तथा बैतडी र पोखराबीच खेल हुने छ ।
