पेड्रोको डेब्यू गोलसँगै चेल्सीको पहिलो जित

६ भदौ, काठमाडौं । स्पेनिस फवार्ड पेड्रोको डेब्यू गोलसँगै चेल्सीले इंग्लिस प्रिमियर लिग फुटबलमा सिजनको पहिलो जित हात पारेको छ ।
आइतबार भएको खेलमा चेल्सीले वेष्टब्रोमलाई ३-२ गोल अन्तरले पराजित गरेको हो । पहिलो खेलमा स्वान्सीसँग बराबरीमा रोकिएको चेल्सी दोस्रो खेलमा म्यानचेष्टर सिटीसँग पराजित भएको थियो ।
वेष्टब्रोमको घरेलु मैदानमा भएको खेलमा चेल्सीले २० औं मिनेटमा पेड्रोको गोलबाट अग्रता लिएको थियो । पेड्रो २१ मिलियन पाउण्डमा यसै साता बार्सिलोनाबाट चेल्सीमा आएका थिए ।
पेड्रोको गोल अघि चेल्सीका गोलरक्षकले वेष्टब्रोमका जेम्स मोरिसनको पेनाल्टी रोकेका थिए ।
खेलको ३० औं मिनेटमा डिएगो कोष्टले चेल्सीको अग्रता दोब्बर पारे । कोष्टले पेड्रोको पासमा गोल गरेका हुन् । ३४ औं मिनेटमा वेष्टब्रोमका मोरिसनले गोल गरे ।
तर, ४२ औं मिनेटमा सिसरले गोल गर्दै पहिलो हाफमा चेल्सीलाई ३-१ को अग्रता दिलाए ।
दोस्रो हाफको सुरुमा नै चेल्सी १० खेलाडीमा सिमित भयो । सलोमान रोनडनलाई फल गरेपछि रेफ्रीले जोन टेरीलाई रातो कार्ड दिएका थिए ।
५९ औं मिनेटमा मोरिसनले गोल गर्दै चेल्सीको अग्रता ३-२ मा झरे । खेलमा थप गोल हुन सकेन र चेल्सीले सिजनको पहिलो जित हात पारेको छ ।

