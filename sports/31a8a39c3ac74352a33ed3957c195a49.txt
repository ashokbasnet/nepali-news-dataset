मौरिन्हो बने म्यानचेस्टर युनाइटेडको प्रशिक्षक 

काठमाडौं, जेठ १४ । इंग्लिस फुटबल क्लब म्यानचेस्टर युनाइटेडले जोजे मौरिन्होलाई प्रशिक्षक नियुक्त गरेको छ ।म्यानचेस्टर युनाइटेडका सहअध्यक्षले शुक्रबार विज्ञप्ति जारी गर्दै मौरिन्होलाई प्रशिक्षक नियुक्त गरिएको जनाएका हुन् ।सम्झौतापत्रमा हस्ताक्षर भएपछि मौरिन्होलाई प्रशिक्षक बनाइएको औपचारिक घोषणा गरिएको हो ।पूर्वचेल्सी प्रशिक्षक मौरिन्होलाई जिम्मेवारी दिने विषयमा दुई साताअघि नै सैद्धान्तिक सहमति जुटे पनि सम्झौताको खाका तयार हुन सकेको थिएन ।५३ वर्षीय पोर्चुगीज प्रशिक्षक मौरिन्होलाई गत सिजनको बीचमै चेल्सीले बर्खास्त गरेपछि उनी कुनैपनि क्लबसँग आबद्ध भएका थिएनन् ।चेल्सी, इन्टर मिलान, रियल मड्रिड, एफसी पोर्टोलगायतका क्लबलाई घरेलु तथा युरोपियन उपाधि जिताइसकेका मौरिन्होको आगमनले म्यानचेस्टर युनाइटेड फेरि युरोपको फुटबल ‘पावर हाउस’ बन्ने धेरैको अनुमान छ ।मौरिन्होले युनाइटेडका प्रशिक्षक भान हाललाई विस्थापित गरेका हुन् । (एजेन्सी)
