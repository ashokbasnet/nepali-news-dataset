कराँते खेलाडी सुनील लामाले अमेरिकामा स्वर्णपदक जिते

काठमाडौं, जेठ १० । अमेरिकामा प्रशिक्षणकाक्रममा रहेका ११औं दक्षिण एसियाली खेलकुद (साग)का स्वर्णपदक विजेता सुनील लामाले ‘२२औं ट्रेडिसनल कराँते डो आमन्त्रण च्याम्पियनसिप’मा स्वर्ण जितेका छन् ।सोतोजुकु कराँते डोजोको आयोजनामा न्यूयोर्कमा भएको प्रतियोगिताको ६७ केजी तौल समूहको फाइनलमा विल टोरेसलाई १–० ले पराजित गर्दै सुनील स्वर्ण हात पार्न सफल भएका हुन् ।पहिलो चरणमा ‘बाइ’ पाउँदै सेमिफाइनल पुगेका सुनीलले अमेरिकी खेलाडी जोय कास्ट्रोलाई ७–३ ले पराजित गर्दै फाइनलमा ठाउँ बनाएका थिए ।सो प्रतियोगितामा १३औं बैंकक एसियाडमा कास्यपदक जितेका सम्बरबहादुर गोलेले निर्णायकको भूमिका खेलेको कराँतेका राष्ट्रिय प्रशिक्षक दीपक श्रेष्ठले जनाएका छन् ।अमेरिकाको न्यूयोर्कस्थित गोसिन रियो कराँते एकेडेमीमा प्रशिक्षणरत् सुनीलले यसअघि पनि न्यूयोर्कमा गत महिना आयोजित २१औं एन्युएल हेराल्डोज काइ सोबुकान कराँते च्याम्पियनसिपमा स्वर्ण जितेका थिए ।सुनील प्रशिक्षणका लागि झन्डै तीन महिना अमेरिकामा रहनेछन् ।
