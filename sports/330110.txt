डिएगो कोष्टामाथि तीन खेलको प्रतिवन्ध

६ असोज, काठमाडौं । चेल्सीका स्ट्राइकर डिएगो कोष्टामाथि तीन खेलको प्रतिवन्ध लागेको छ ।
प्रिमियर लिगमा आर्सनल र चेल्सीको खेलका क्रममा हिंस्रक आचरण देखाएको भन्दै फुटबल एशोसिएसनले कोष्टामाथि घरेलु खेलमा प्रतिवन्ध लगाएको हो ।
खेलका क्रममा कोष्टाले आर्सनलका कोसिएल्नीको अनुहारमा हात पुर्‍याएका थिए । उक्त विवादका क्रममा आर्सनलका गेब्रियलले रातो कार्ड पाएका पथिए ।
खेलका क्रममा रेफ्रीले कोष्टा र कोसिएल्नीको विवाद देखेका थिएनन् । तर, भिडियो फुटेजका आधारमा उनीमाथि हिंस्रक आचरणमाथि कारबाहीको निर्णय गरिएको हो ।
कोष्टाले भने आरोप अस्वीकार गर्दै आएका छन् । चेल्सीले पनि एफएको निर्णयबाट निराश रहेको बताएको छ ।

