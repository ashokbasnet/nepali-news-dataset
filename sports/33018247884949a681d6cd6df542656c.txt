राखेपको स्वर्ण महोत्सवमा प्रभातफेरी, दौड, तानडोरी र दीपावली

काठमाडौं, भदौ १३ - नेपाली खेलकुदको सर्वोच्च निकाय राष्ट्रिय खेलकुद परिषद् (राखेप) को स्वर्ण महोत्सवको अवसरमा पहिलो दिन बिहीबार प्रभातफेरी, दौड-तानडोरी (टग अफ वार) प्रतियोगिता र दीपावली कार्यक्रम आयोजना गरिएको छ ।
महोत्सवकै पहिलो दिन पाँचै क्षेत्रीय र ७५ जिल्ला खेलकुद विकास समितिमा पनि प्रभातफेरी, दौड-तानडोरी प्रतियोगिता, सरसफाइ र दीपावली गरिएको राखेप कर्मचारी संघका उपमहासचिव कुमार बस्नेतले जनाएका छन् ।
प्रभातफेरीको राखेप अध्यक्ष युवा तथा खेलकुद मन्त्री रामकुमार श्रेष्ठले एक कार्यक्रबीच रिवन काटी उद्घाटन गरे । प्रभातफेरीमा मन्त्री श्रेष्ठ, राखेपका उपाध्यक्ष पिताम्बर तिम्सिना, सदस्य–सचिव युवराज लामालगायतका पदाधिकारी, युवा तथा खेलकुद मन्त्रालयका सचिव हरिप्रसाद नेपालसहितको सहभागिता रहेको थियो ।
प्रभातफेरी त्रिपुरेशवरस्थित राखेप प्राङ्गणबाट सुरु भइ सुन्धारा, न्युरोड, रत्पार्क, भद्रकाली, शहिदगेट, सुन्धाराहुँदै पुनः राखेप प्राङ्गणमा आएर सभामा परिणत भएपछि टुंगिएको थियो ।
कार्यक्रममा बोल्दै मन्त्री श्रेष्ठले यस प्रकारको कार्यक्रमले कर्मचारीबीचको एकतालाई झन मजबुद बनाउन सहयोग पुग्ने बताए । मन्त्री श्रेष्ठले ओलम्पिक कमिटीको विवाद मिलाउन सरकार लागि परेको जानकारी गराए ।
दौडमा लक्ष्मण र कुमारी च्याम्पियन
 स्वर्ण महोत्सवको उपलक्ष्यमा भएको कर्मचारीहरुको ३ किलो मिटर दौडअन्तर्गत पुरुषमा लक्ष्मण चौधरी र महिलामा कुमारी नगरकोटी पहिलो भएका छन् ।
लक्ष्मणले निर्धारित दूरी तय गर्न १४ मिनेट ४९दशमलव८ सेकेन्ड समय खर्चे । सुशील तामाङ (१४ मिनेट ५८ दशमलव ७ सेकेन्ड) दोश्रो तथा ज्ञानेश्वर महर्जन (१५ मिनेट १३ दशमलव ३ सेकेन्ड) तेश्रो भए ।
कुमारीले २१ मिनेट २२दशमलव०७ सेकेन्डमा दौड पूरा गरिन् । मनिका पाण्डे (२१ मिनेट ५८ दशमलव ९२ सेकेन्ड) ले रजत जितिन् भने रितामैया प्रजापति (२२ मिनेट ३२ दशमलव ३८ सेकेन्ड) ले कांस्यमा चित्त बुझाइन् ।
पुरुष र महिला दुवैमा शीर्ष तीन स्थान हात पार्नेले क्रमशः ८ हजार, ५ हजार र ३ हजारका दरले नगद पुरस्कार जिते । पुरुषमा ४५ तथा महिलामा १८ कर्मचारीले प्रतिस्पर्धा गरेका थिए । प्रभातफेरीकै रुटमा दौड भएको थियो ।
तानडोरीमा काठमाडौं अब्बल
स्वर्ण महोत्सवकै अवसरमा आयोजित कर्मचारीको तानडोरी प्रतियोगितामा काठमाडौं जिल्ला खेलकुद विकास समितिले पहिलो स्थान हात पार्‍यो । दशरथ रंगशालामा भएको रोमाञ्चक फाइनलमा काठमाडौंले ललितपुर जिल्ला खेलकुद विकास समितिलाई २–० को नतिजामा पाखा लगायो ।
पहिलो भएको काठमाडौंले ८ हजार नगद पुरस्कार जित्यो । नकआउट आधारमा भएको प्रतियोगितामा विभिन्न ७ टिम प्रतिस्पर्धा गरेका थिए ।
स्वर्ण महोत्सव आयोजक समितिले स्वर्ण महोत्सवलाई केन्द्र, पाँचै क्षेत्र र ७५ वटै जिल्ला जिल्लामा भब्य, व्यवस्थित र सफलतापूर्वक सम्पन्न गर्न राखेप कर्मचारी संघका वरिष्ठ उपाध्यक्ष गंगाराम महर्जनको संयोजकत्वमा २९ सदस्यीय स्वर्ण महोत्सव आयोजक समिति गठन गरिएको छ ।
उक्त समितिले तय गरेको विभिन्न कार्यक्रम अनुसार शुक्रबार रक्तदान कार्यक्रम हुनेछ । इच्छुक सबैले रक्तदान कार्यक्रममा सहभागी हुन पाउनेछन् । त्यस्तै भदौ १६ मा बृहत सरसफाइ कार्यक्रम हुनेछ भने अन्तिम दिन भदौ १९ मा कर्मचारीलाई सम्मान गर्ने कार्यक्रम रहेको छ ।
