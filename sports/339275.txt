नेदरल्याण्ड अफका लागि छनोट हुन असफल

२७ असोज, काठमाडौं । नेदरल्याण्ड युरो कप २०१६ को प्ले अफका लागि छनोट हुन असफल भएको छ ।
प्ले अफमा स्थान बनाउन नेदरल्याण्डले चेक गणतन्त्रलाई हराएर मात्र पुग्दैनथ्यो, टर्कीले आइसल्याण्डसँग हार्नु पर्ने थियो ।
तर, मंगलबार भएको छनोट चरणको अन्तिम खेलमा चेक गणतन्त्रसँग ३-२ ले पराजित भयो । टर्कीले पनि आइसल्याण्डलाई १-० ले पराएको छ ।
हारसँगै नेदरल्याण्डले प्ले अफ समेत खेल्न नपाउने भएको छ । टर्कीले प्ले अफ खेल्ने भएको छ ।
घरेलु मैदानमा भएको खेलमा नेदरल्याण्ड पहिलो हाफमा दुई गोलले पछि परेको थियो । ६६ औं मिनेटमा रोविन भानपर्सीले आत्मघाती गोल गरे ।
खेलको ७० औं मिनेटमा क्लास जन हन्टलरले गोल गरे भने ८३ औं मिनेटमा भानपर्सीले गोल गरेपनि नेदरल्याण्डको हार टार्न सकेनन् ।
समूह एबाट चेक रिपब्लिक समूह विजेताका रुपमा र आइसल्याण्ड उपविजेताका रुपमा युरो कपका लागि छनोट भएको छ ।

