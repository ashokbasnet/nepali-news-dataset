मनाङले पुलिसलाई हरायो, उपाधि होड रोमान्चक
२७ असोज, काठमाडौं । राष्ट्रिय लिग फुटबलमा मनाङ मस्र्याङ्दीले बलियो टोली पुलिसलाई पराजित गरेको छ । मनाङको जितसँगै उपाधि होड रोमान्चक भएको छ ।
बुधबार भएको खेलमा मनाङले विभागीय टोली पुलिसलाई १-० गोल अन्तरले हराएको हो । मनाङको जितमा ५० औं मिनेटमा अनिल गुरुङले निर्णायक गोल गरेका थिए ।
जितपछि मनाङ ३१ अंकका साथ दोस्रो स्थानमा उक्लिएको छ भने शीर्ष स्थानमा रहेको थ्रीस्टारको ३२ अंक छ । आर्मी ३० अंकसहित तेस्रो स्थानमा छ ।
अब लिगको अन्तिममा हुने मनाङ र थ्रीस्टारबीचको खेलले विजेता तय गर्नेछ । अन्तिम खेलमा जित्ने टोली च्याम्पियन बन्नेछ ।
बराबरीमा भने पुलिस र आर्मीको नजितामा भरपर्छ । थ्रीस्टार र मनाङको खेल अघि पुलिस र आर्मी भिड्नेछन् । यदि पुलिसविरुद्ध आर्मी विजयी हुने र मनाङ र थ्रीस्टारले बराबरी खेल्यो भने गोल अन्तरका आधारमा उपाधि आर्मीको पोल्टामा जानेछ ।

