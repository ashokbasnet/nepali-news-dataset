चरी र फिक्सिङमा पक्राउ फुटबलरको सम्बन्ध खोतल्दै प्रहरी

२८ असोज, काठमाडौं । प्रहरीले म्याच फिक्सिङको आरोपमा पक्राउ परेका फुटबल प्रशिक्षक अञ्जन केसी र ‘डन’ दिनेश अधिकारी चरीको ‘नेक्सस’ खोज्न थालेको छ ।
महानगरीय प्रहरी अपराध महाशाखाले राष्ट्रिय टोलीका कप्तान सागर थापासहितका चारजना फुटबल खेलाडी र प्रशिक्षक केसीलाई बुधबार पक्राउ गरेको थियो ।
अनुसन्धानका क्रममा प्रशिक्षक केसी र प्रहरी कारवाहीमा मारिएका डन चरीबीच सम्वन्ध देखिएको छ । चरी गत वर्ष प्रहरी इकाउन्टरमा मारिएका थिए । जसको अन्जनसहितको समूहले विरोध गर्दै फेसबुकमा स्टाटस लेखेको पाइएको छ ।
अपराध महाशाखा प्रमुख एसएसपी सर्वेन्द्र खनालले अनलाइनखबरसँग भने-‘अन्जनले चरी आफ्नो साथी हो भनेका छन् । अरु के के छ, हामी हेर्दैछौं ।’
प्रहरीले चरी र अन्जनले पार्टरसीपमा लगानी गरेको आशंकाका प्रहरीले अनुसन्धान गरिरहेको छ । प्रहरीका अनुसार पछिल्ला केही वर्षहरुमा अन्जनको आर्थिक हैसियत अप्रत्यासितरुपमा माथि गएको देखिएको छ ।
फिक्सरले खेलाडीहरुलाई डिस्को लैजान्थे 
अनुसन्धानमा संलग्न प्रहरी अधिकारीहरुका अनुसार पक्राउ परेका खेलाडी र प्रशिक्षकले म्याच फिक्सिङ (खेल मिलेमतो) गरेको स्वीकार गरेका छन् ।
अधिकांश मेल मिलेमतो नेपालले बाहिर गएर खेलेका खेलहरुमा हुने गरेको पाइएको छ । खेल मिलेमतो गरे वापत खेलाडीहरुले ५ हजार डलरसम्म लिने गरेका थिए ।
एक अधिकारीले भने-नेपाली खेलाडीहरु विदेशमा जाँदा फिक्सरले डिस्कोमा लैजाने गरेको पनि खुलेको छ । एक पटक त उनी नेपाल नै आएका रहेछन् ।’ म्याच फिक्सरहरू मध्ये एक मलेसिया र एक हंगेरीमा रहेको बताइएको छ ।
पक्राउ खेलाडीको दसैं हिरासतमै 
प्रहरीले घटस्थापना लगतै खेलाडीहरुलाई पक्राउ गरेको थियो । तर, उनीहरुको दसैं प्रहरी हिरासतमै बित्ने भएको छ । घटस्थापनादेखि अदालतहरु बन्द भइसकेकाले उनीहरुको दसैं हिरासतमा रहने भएको हो ।
प्रहरीले दसैंपछि अदालत खुलेलगत्तै मुद्दा गर्दा गर्ने गरी अनुसन्धान अघि बढाएको छ ।

