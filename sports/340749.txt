थ्रीस्टार बन्यो राष्ट्रिय लिग च्याम्पियन, एक करोड जित्यो

३० असोज, काठमाडौं । चिरप्रतिद्वन्द्वी मनाङ मर्स्याङ्दीलाई पराजित गर्दै थ्रीस्टारले राष्ट्रिय लिग फुटबलको उपाधि जितेको छ ।
शनिबार भएको लिगको अन्तिम खेलमा थ्रीस्टारले मनाङलाई २-० गोल अन्तरले पराजित गरेको हो । उपाधिसँगै थ्रीस्टारले एक करोड जितेको छ भने मनाङ तेस्रो भएको छ र उसले २५ लाखमा चित्त बुझाएको छ ।
दोस्रो भएको आर्मीले ५० लाख पाएको छ । शुक्रबार पुलिसलाई पराजित गर्दै आर्मीले दोस्रो स्थान पक्का गरेको थियो ।
सातदोबाटोस्थित एन्फा कम्प्लेक्समा भएको खेलको पहिलो हाफ गोलसहित बराबरीमा सकिएको थियो ।

तर, दोस्रो हाफको सुरुमा नै थ्रीस्टारले अग्रता लियो । जगजित श्रेष्ठको पासमा ओलावलले गोल गरे । खेलको अतिरित्त समयमा विजय धिमालले गोल गर्दै थ्रीस्टारको जित सुनिश्चित गरे ।
खेलको अन्तिम मिनेट ती खेलाडीले रातो कार्ड पाए । मनाङका मौसा र सुशील केसीले रातो कार्ड पाए भने गोलस्कोरर विजयले पनि रातो कार्ड पाएका थिए ।
नवयुग श्रेष्ठ उत्कृष्ट फवार्ड
प्रतियोगितामा आर्मीका नवयुग श्रेष्ठ उत्कृष्ट फवार्ड घोषित भएका छन् । उनले लिगमा १४ गोल गरेका थिए ।

थ्रीस्टारका किरण लिम्बु उत्कृष्ट गोलकिपर, झापा ११ का देवेन्द्र तामाङ उत्कृष्ट डिफेण्डर, मनाङका विसाल राई उत्कृष्ट मिडफिल्डर घोषित भए ।
थ्रीस्टारका राजेन्द्र तामाङ उत्कृष्ट प्रशिक्षक बने । पाँचै जनाले मोटरसाइकल पाएका छन् ।




 

