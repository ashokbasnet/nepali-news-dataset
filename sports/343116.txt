डुप्लेसिस र डिकक वन डे ब्याट्सम्यानको टप १० मा

११ कात्तिक, काठमाडौं । दक्षिण अफ्रिकाका फाफ डुप्लेसिस र क्विन्टन डिकक वन डे ब्याट्सम्यानको विश्व वरियतामा टप १० मा परेका छन् ।
अन्तराष्ट्रिय क्रिकेट काउन्सिल आईसीसीले बुधबार सार्वजनिक गरेको वन डे वरियतामा दक्षिण अफ्रिका तेस्रो स्थानमा कायमै छ । अष्ट्रेलिया शीर्ष र भारत दोस्रो स्थानमा छ ।
तर, भारतविरुद्धको सिरिज जितेपछि डुप्लेसिस र डिकक टप १० ब्याट्सम्यानमा पर्न सफल भएका छन् । डुप्लेसिस सात स्थानमाथि उक्लिएका छ्न् भने डिकक १३ स्थान माथि उक्लिएर  संयुक्त रुपमा १० औं स्थानमा छन् ।
शीर्ष स्थानमा एबी डिभिलियर्स कायमै छन् । विराट कोहली दोस्रो स्थानमा उक्लिएका छन् भने हासिम अमला पाँचौं स्थानमा झरेका छन् । तेस्रो स्थान विलियम्सन र चौथोमा तिलकरत्ने दिल्सान छन् । विराट, विलियम्सन र दिल्सान तीनै ब्याट्सम्यान एक-एक स्थानमा माथि उक्लिएका हुन् ।
बलरको बरियतामा भने मिचेल स्टार्क शीर्ष स्थानमा आएका छन् । यसअघि शीर्ष स्थानमा रहेका दक्षिण अफ्रिकाका इमरान ताहिर भने चार स्थान तल झर्दै पाँचौं नम्बरमा पुगेका छन् ।
वन डे बलरहरुको सूचीमा सुनिल नरिन दोस्रो, ट्रेन्ट बोल्ट तेस्रो र सबिल अल हलन चौथो स्थानमा उक्लिएका छन् । विश्व वरियताको १०० को सूचीमा सबैभन्दा ठूलो छलाङ अफगानिस्तानका दौलत जानदारले गरेका छन् । उनी ६९ स्थानमा माथि उक्लिएका छन् र ३४ औं नम्बरमा आइपुगेका छन् ।
अफगानकै हम्जा होतक ५६ स्थान माथि उक्लिएर ८४ औं स्थानमा आइपुगेका छन् भने दक्षिण अफि्रकाका क्यागिसो रबाडो ५८ स्थान माथि उक्लिएका छन् र ४९ औं नम्बरमा परेका छन् ।
वन डे क्रिकेटको अलराउण्डर टप फाइभमा कुनै परिर्वतन छैन । सकिब अल हसन शीर्ष स्थानमा कायमै छन् ।

