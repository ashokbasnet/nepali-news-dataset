ब्लाटरले भने-मतदान अघि नै २०१८ को विश्वकप रुसमा गर्ने सहमति थियो

१२ कात्तिक, काठमाडौं । फिफाका निलम्बित अध्यक्ष सेप ब्लाटरले मतदान पूर्व नै सन् २०१८ को विश्वकप आयोजनाको जिम्मेवारी रुसलाई दिने सहमति भएको बताएका छन् ।
रुसी पत्रिका ‘तास’सँगको कुराकानीमा ७९ वर्षका ब्लाटरले भविश्यमा हुने विश्वकपबारे २०१० मा नै छलफल भएको जानकारी दिए ।
२०२२ को विश्वकप अमेरिकामा गर्ने पूर्वसहमति भएपनि अन्तिम समयमा भएको परिवर्तनका कारण कतारले मौका पाएको ब्लाटरले बताए ।
ब्लाटर अहिले ९० दिनको निलम्बनमा छन् । उनीमाथि आर्थिक चलखेल गरेको आरोप लागेको छ । तर, उनले सबै आरोप अस्वीकार गर्दै आएका छन् ।
२०१८ र २०२२ को विश्वकपका लागि एकसाथ मतदान गर्नु गल्ती थियो भनेर सोधिएको प्रश्नमा ब्लाटरले भने-‘मतदान अघि समूहभित्र सहमति भएको थियो कि हामी रुसलाई समर्थन गर्छौं । किनकी पहिले कहिल्यै पूर्वी युरोपले आयोजनाको जिम्मा पाएको छैन र २०२२ का लागि अमेरिकालाई समर्थन गर्छौं ।’
तर, अन्तिम समयमा आएर चार भोटले निर्णय बदल्यो र अमेरिकाको सट्टा कतार आयोजक बन्यो ।

