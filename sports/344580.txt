चेल्सीमाथि लिभरपुलको शानदार जित

१४ कात्तिक, काठमाडौं । काउटिन्होको दुर्इ गोलको मदतमा लिभरपुलले इंग्लिस प्रिमियर लिग फुटबलमा डिफेन्डिङ च्याम्पियन चेल्सीमाथि शानदार जित हात पारेको छ ।
शनिबार भएको खेलमा लिभरपुलले चेल्सीलाई ३-१ गोल अन्तरले पराजित गरेको हो । लिभरपुलको प्रशिक्षकका रुपमा यार्गेन क्लोपको यो पि्रमियर लिगमा पहिलो जित हो ।
घरेलु मैदान स्टामफोर्ड ब्रिजमा भएको खेलमा चेल्सीले चौथो मिनेटमा नै रामिरेजको गोलबाट अग्रता लिएको थियो । तर, जोगाउन सकेन ।
पहिलो हाफको अन्तिम मिनेटमा काउटिन्होले लिभरपुलका लागि बराबरी गोल फर्काए । ७४ औं मिनेटमा व्यक्तिगत दोस्रो गोल गर्दै उनले लिभरपुललाई अग्रता दिलाए ।
खेलको ८३ औं मिनेटमा बेन्टेकेले गोल गर्दै लिभरपुललाई ३-१ को शानदार जित दिलाएका छन् ।
हारसँगै यो सिजन खराब प्रदर्शन गरिरहेको चेेल्सीका प्रशिक्षक जोसे माउरिन्होको भविश्यमाथि समेत प्रश्न उठेको छ ।
डिफेण्डिङ च्याम्पियन चेल्सी ११ खेलबाट ११ अंकका साथ अंक तालिकाको १५ औं स्थानमा छ । १७ अंक जोडेको लिभरपुल सातौं स्थानमा उक्लिएको छ ।

