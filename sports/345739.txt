राखेपले गणेश थापालाई सोध्योः म्याच फिक्सिङमा जिम्मेवार को ?

१७ कात्तिक, काठमाडौं । राष्ट्रिय खेलकुद परिषद (राखेप)ले म्याच फिक्सिङबारे अखिल नेपाल फुटबल संघ (एन्फा)सँग स्पष्टिकरण मागेको छ ।
राखेप सदस्यसचिव केशवकुमार विष्टले एन्फा अध्यक्ष गणेश थापालाई म्याच फिक्सिङ लगायतका विषयमा तीनबुँदे स्पष्टिकरण सोधेका छन् । सात दिनभित्र जवाफ दिन आदेश दिँदै पठाइएको स्पष्टिकरण पत्र एन्फा अध्यक्ष थापाको हातमा पुगेको छ ।
स्पष्टिकरणको पहिलो बुँदामा राष्ट्रिय फुटबल टोलीका कप्तान सागर थापासहित चार खेलाडी र प्रशिक्षकको ‘म्याच फिक्सिङ’ प्रकरणबारे प्रश्न उठाइएको छ । ‘म्याच फिक्सिङको जिम्मेवार को हो ? राष्ट्रिय र अन्तर्राष्ट्रिय स्तरका खेलहरुमा यस्तो लज्जास्पद कार्य दोहोरिन नदिन एन्फासित के रणनीति छ ? फिक्सिङको अनुसन्धानमा एन्फा आफैंले के गरिरहेको छ ?’ आदि प्रश्नहरु पहिलो बुँदामा सोधिएको छ ।
सन् २००८ देखि नेपालले खेलेका विभिन्न अन्तर्राष्ट्रिय खेलहरुमा करोडौं पैसा लिएर नेपाललाई हराएको आरोपमा कप्तानसहित चार खेलाडी र एक प्रशिक्षक पक्राउ परेका छन् ।
दोस्रो बुँदामा एएफसी अन्डर-१६ च्याम्पियनसीपको छनोट प्रतियोगितामा बढि उमेरका खेलाडी खेलाएकोबारे स्पष्टिकरण मागिएको छ ।
नेपालले बढी उमेरको खेलाडी खेलाएको भन्दै एएफसीले नेपाललाई एएफसी अन्डर-१६ च्याम्पियनसीपमा अयोग्य घोषणा गरेको छ । साथै चार हजार पाँच सय डलर जरीवाना गरेको छ ।
‘नेपाल कसरी प्रतियोगितामा अयोग्य भयो ? अन्तर्राष्ट्रिय प्रतिष्ठामा आँच पुग्ने र खेलाडीको परिश्रम खेर जाने कार्यमा जिम्मेवार को हो ? पटक पटक एन्फाले जरीवाना तिर्नुपर्ने अवस्था किन आउँछ ?’ जस्ता प्रश्नहरु सदस्यसचिवले सोधेका छन् ।
स्पष्टिकरण पत्रको तेस्रो बुँदामा पुनरावेदन अदालतको आदेश अनुसार एन्फाको साधारणसभामा कर्मा शेर्पा, विजयनारायण मानन्धर र पंकज विक्रम नेम्वाङलाई किन सहभागी नगराएको भनेर सोधिएको छ ।

