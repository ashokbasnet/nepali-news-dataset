कराँतेको छनोट प्रतियोगिता हुने

काठमाडौं, असार २० – नेपाल कराँते महासंघको आयोजनामा साउन १ र २ गते कराँते छनोट प्रतियोगिता हुने भएको छ ।
साग, एशियाली एवं विश्वस्तरीय प्रतियोगितामा पदक हासिल गर्ने उद्देश्यले प्रतियोगिता आयोजना गर्न लागिएको महासंघले पत्रकार सम्मेलन गरी जानकारी दिएको छ ।
राष्ट्रिय खेलकुद परिषद्को कभर्डहलमा सन्चालन हुने प्रतियोगितामा छैठौं राष्ट्रिय खेलकुद प्रतियोगितामा प्रथम, दोश्रो र तेश्रो हुने खेलाडीहरुबाट चार टिम, चार अफिसियल कराँते विधा (सितेरियो, सोतोकान, वादोरियो र गोजुरियो) बाट चार टिम, चार विभागिय टोली (नेपाली सेना, नेपाल प्रहरी, सशस्त्र प्रहरीबल र विश्वविद्यालय टिम) गरि कुल १२ टिमको सहभागिता रहने छ ।
महासंघका अनुसार छनोट प्रतियोगितामा महिलातर्फ ४५, ५०, ५५, ६१, ६८, ६८ माथि, व्यक्तिगत र टिम काता गरि १० र पुरुषमा ५०, ५५, ६०, ६७, ७५, ८४, ८४ माथि, व्यक्तिगत र टिम काता गरि ११ ईभेन्टसमा प्रतिस्पर्धा गराईने छ ।
२१ ईभेन्टसमा २ सय ७८ खेलाडीहरुको सहभागिता रहने महासंघका अध्यक्ष दावा गुरुङ्गले जानकारी गराए ।
महासंघको वार्षिक कार्यक्रम पनि सार्वजनिक
यसै कार्यक्रममा नेपाल कराँते महासंघले आफ्नो २०७०/७१को बार्षिक कार्यक्रम पनि सार्वजनिक गरेको छ । आठौं दक्षिण एशियाली खेलकुदमा कराँतेले हासिल गरेको नतिजालाई पुनरागमन गर्ने उद्देश्यले महासंघले ३२ करोडको महत्वाकांक्षी कार्यक्रमसहित आन्तरिक तथा बाह्य कार्यक्रमको विभिन्न २४ कार्यक्रम सार्वजनिक गरेको हो ।
