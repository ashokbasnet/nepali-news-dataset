नेपाली मूलका क्रिकेटर रणजी ट्रफीमा
१८ कात्तिक, काठमाडौं । नेपाली मूलका क्रिकेटर पहिलोपटक भारतको रणजी ट्रफीमा खेल्ने भएका छन् । १९ वषिर्य किशोर जय विष्टले मुम्बईको टिमबाट सो प्रतियोगीतामा स्थान बनाएका हुन् ।
ओपनिङ ब्याट्सम्यान तथा अफ स्पिनरका रुपमा टिममा स्थान बनाएका जय रणजी ट्रफीको ग्रुप बि म्याचमा उत्तरप्रदेश विरुद्ध खेल्नेछन् । मुम्बई क्रिकेट एसोसिएसनका सहसचिव उन्मेस खान्भिल्करले भने, ‘हो, मुम्बईको रणजी ट्रफी स्क्वाडमा खेल्ने जय पहिलो नेपाली मुलका खेलाडी हुन् ।’
धेरै वर्षदेखि उमेर समुहको क्रिकेटमा एकनासको प्रदर्शन गर्दै आएका जयले हाल जारी कोल सिके यू-२३ प्रतियोगीतामा गुजरातविरुद्ध दोहोरो सतक हानेका थिए । उक्त प्रदर्शनपछि आफूले मुम्बई टिममा स्थान पाउने आशा जागेको उनले बताएका छन् । ‘मलाई आशा थियो,’ उनले भने, ‘मेरा कोच विनायक सामन्तले पनि मेरो नाममाथि छलफल भइरहेको जानकारी दिनुभएको थियो ।’
मुम्बईबाट खेल्ने पहिलो म्याचमै शतक हान्ने उनको सपना छ । मुम्बईबाट खेल्ने नेपाली मूलको पहिलो क्रिकेटर भएको सन्दर्भमा उनले भने, ‘मेरो परिवारको जरा नेपालमा रहेको हुन सक्छ । तर म मुम्बईमा नै जन्मेको र हुर्केको हुँ ।’
जयका पिता गोकुलका अनुसार उनको परिवार सन् १९५० मा मुम्बई आएर यतै सेटल भएको हो । उनीहरुको घर वाङ्खडे रंगशाला नजिकै रहेको छ । गोकुल आफैं पनि क्रिकेटर हुन्. । मुम्बईबाट खेल्ने उनको पनि सपना थियो तरु पूरा हुन सकेन । गोकुल भन्छन्, ‘मैले पूरा गर्न नसकेको सपना छुराले पूरा गरेकोमा खुशी छु ।’

