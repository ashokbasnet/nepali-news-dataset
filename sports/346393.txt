बार्सिलोना च्याम्पियन्स लिगको नकआउट चरण नजिक

१९ कात्तिक, काठमाडौं । बाटे बारिसोभलाई पराजित गर्दै साविकको विजेता बार्सिलोना च्याम्पियन्स लिग फुटबलको नकआउट चरण नजिक पुगेको छ ।
बुधबार राति भएको खेलमा बार्सिलोनाले बाटेलाई ३–० ले पराजित गरेको छ । घरेलु मैदानमा भएको खेलमा बार्सिलोनाका लागि नेयमारले दुई गोल गरे भने एक गोल लुइस स्वरेजको थियो ।
बार्सिलोनाले ३० औं मिनेटमा नेयमारको पेनाल्टी गोलबाट अग्रता लिएको थियो । मुनिरलाई फल गरेपछि बार्सिलोनाले पेनाल्टी पाएको थियो, त्यसमा नेयमारले कुनै गल्ती गरेनन् ।
६० औं मिनेटमा स्वरेजले गोल गर्दै अग्रता दोब्बर पारे भने ८३ औं मिनेटमा नेयमारले व्यक्तगत दोस्रो गोल गर्दै बार्सिलोनालाई ३–० को जित दिलाएका छन् ।
तीन जित र एक बराबरीपछि बार्सिलोना १० अंकका साथ समूह ईको शीर्ष स्थानमा छ ।
रोमाको पहिलो जित 
इटालियन क्लब रोमाले भने च्याम्पियन्स लिगमा पहिलो जित हात पारेको छ । उसले बार्यन लिभरकुसनलाई ३–२ ले हराएको छ र ५ अंकका साथ समूहको दोस्रो स्थानमा उक्लिएको छ ।
तेस्रो स्थानमा रहेको लिभरकुसनको ४ अंक छ भने ३ अंकसहित बाटे पुछारमा छ ।

