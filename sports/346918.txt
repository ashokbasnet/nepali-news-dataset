पहिलो दिन नेपाल १०९ रनले पछाडि

१९ कात्तिक, काठमाडौं । हङकङसँगको दुईदिवसीय खेलको पहिलो दिन नेपाल १०९ रनले पछाडि परेको छ ।
यूएई भ्रमणमा रहेको नेपाली टोली ज्ञानेन्द्र मल्लको कप्तानीमा मैदान उत्रिएको थियो । अबुधाबीमा टस जितेर पहिलो ब्याटिङ गरेको हङकङले ६० ओभरमा ४ विकेट गुमाएर २१५ रन बनाएपछि पारी समाप्तीको घोषणा गरेको छ ।
उसका लागि बाबर हयातले अविजित ६८ रन बनाए । निजाकत खानले ४८ र अंंशुमान रथले ४२ रन जोडे । नेपालका लागि सिनियर टीममा पहिलो खेल खेलिरहेका इर्शाद अहमदले किफायती बलिङ गरेपनि विकेट भने लिन सकेनन् । उनले ११ ओभरमा ४ मेडन राख्दै २५ रन मात्र दिए ।
बसन्त रेग्मीले २ विकेट लिए भने करण केसीले एक विकेट लिए ।
बिहीबार नै जवाफी ब्याटिङ थालेको नेपालले दिनको खेल सकिँदासम्म एक विकेट गुमाएर १०६ रन बनाएको छ । र अझै १०९ रनले पछाडि छ ।
नेपालका ओपनर महेश क्षेत्री सस्तैमा आउट भए । पहिलो विकेटका रुपमा महेश १० रनमा आउट हुँदा नेपालको स्कोर २१ रन थियो । तर, अनिल मण्डल र सागर पुनले नेपालको पारी सम्हालेका छन् ।
अनिल ५६ र सागर ३८ रनमा अविजित छन् ।

