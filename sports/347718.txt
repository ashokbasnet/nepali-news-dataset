पेरिस सेन्ट जर्मेनलाई ११ अंकको अग्रता

२२ कात्तिक, काठमाडौं । जाल्टन इब्राहिमोभिचको दुई गोलसँगै पेरिस सेन्ट जर्मेनले लिग वानमा ११ अंकको अग्रता लिएको छ ।
शनिबार राति भएको खेलमा पेरिस सेन्ट जर्मेनले रेलिगेशन जोनमा रहेको टूलूजलाई ५–० ले पराजित गरेको छ ।
पेरिस सेन्ट जर्मेनले छैटौं मिनेटमा नै एन्जल डि मारियाको फ्रि किक गोलबाट अग्रता लिएको थियो । १८ औं मिनेटमा इब्राहिमोभिचले टोलीको अग्रता दोब्बर पारे ।
पहिलो हाफमा २–० को अग्रता लिएको पेरिस सेन्ट जर्मेनले दोस्रो हाफमा तीन गोल थप्यो । ६६ औं मिनेटमा लुकास मौरा र ७५ औं मिनेटमा इब्राहिमोभिचले दोस्रो गोल गरे ।
७८ औं मिनेटमा लाभाजीले गोल गरेपछि पेरिस सेन्ट जर्मेन ५–० को फराकिलो जित हात पार्न सफल भएको छ । जितपछि उसको १३ खेलबाट ३५ अंक भएको छ ।

