बजेटका कारण सातौं रोकिन्न: मण्डल
२२ कात्तिक, काठमाडौं । नवनियुक्त युवा तथा खेलकुद मन्त्री सत्यनारायण मण्डलले बजेटका कारण सातौं राष्ट्रिय खेलकुद बजेटका कारण नरोकिने बताएका छन् ।
राष्ट्रिय खेलकुद परिषद् (राखेप) ले उनकै सम्मानमा त्रिपुरेश्वरमा आयोजना गरेको स्वागत कार्यक्रमलाई सम्बोधन गर्ने क्रममा मन्त्री मण्डलले भने- ‘बजेटका कारण सातौं राष्ट्रिय खेलकुद रोकिदैन । यो विषयमा म प्रधानमन्त्री र अर्थ मन्त्रीसंग कुरा गर्छु । राष्ट्रिय राजनीतिका कारण रोकियो भने त्यो बेग्लै कुरा हो ।’
राखेप अध्यक्ष समेत रहेका मन्त्री मण्डलले समय सुहाउँदो र नयाँ संविधानको भावना अनुसार ऐन र नियम परिमार्जन गर्दै लैजाने बताउदै खेलकुद राष्ट्रियतासंग जोडिएको क्षेत्र भएको धारणा व्यक्त गरे । अर्को छुट्टै प्रशंगमा मन्त्री मण्डलले देशको अहिलेको अवस्थाले चाँडै निकास पाउने विश्वास समेत व्यक्त गरे ।
राखेप सदस्य-सचिव केशवकुमार विष्टले नवनियुक्त मन्त्रीको कार्यकाललाई सफल बनाउन सिंगो परिषद्ले कुनै कसर बाँकी नराख्ने बताउदै खेलकुदमा अभूतपूर्व परिवर्तन गर्नुपर्ने आवश्यकता औल्याए ।
सदस्य-सचिव विष्टले बजेटका कारण सातौंको तयारी तय गरिएको तालिका अनुसार हुन नसकेको अवगत गराउदै तिहारपछि परिषद्को बोर्ड बैठकले सातौंको नयाँ मिति तोक्ने बताए । उनले नयाँ मिति तोकेपनि सातौं पूर्वाञ्चलमै हुनेमा जोड दिदै खेलकुदमा बलिया भन्दा बलिया राष्ट्रलाई हराउने ताकत रहेको विचार राखे ।
सो अवसरमा सदस्य-सचिव विष्टले आफ्नो छोटो कार्यकालमा भए/गरेका कामको संक्षिप्त जानकारी गराएका थिए । युवा तथा खेलकुद मन्त्रालयका सचिव दीपेन्द्रनाथ शर्माले खेलकुद समावेशी क्षेत्र भएको बताउदै परिवारकरण र राजनीतिकरण खेलकुदको पुरोनो रोग भएकाले यो पद्धति परिवर्तन गर्न आवश्यक रहेको बताए ।
सातौं राष्ट्रिय खेलकुद तयारी सचिवालयका प्रमुख कमल खनालले हालसम्म सातौं राष्ट्रिय खेलकुदका सम्बन्धमा भएका प्रगतिको प्रतिवेदन प्रस्तुत गरेका थिए ।
राखेप कर्मचारी संघका महासचिव फणिन्द्र पौडेलले परिषद्को बोर्ड दिगो हुनु पर्नेमा जोड दिए ।
कार्यक्रमअघि मन्त्री मण्डललाई राखेप उपाध्यक्ष लामा टेन्डी शेर्पा, सदस्य-सचिव विष्ट, कोषाध्यक्ष सुरेन्द्रबहादुर हमाल र सदस्यहरु, कर्मचारी, प्रशिक्षक, विभिन्न राष्ट्रिय खेल संघका पदाधिकारीलगायतले परिषद् हातामा स्वागत गरेका थिए । कार्यक्रमपछि मन्त्री मण्डलले राखेप हाता भित्र रहेका विभिन्न पूर्वाधारको निरीक्षण समेत गरेका थिए ।
असोज २५ गते विना विभागीय मन्त्रीमा नियुक्त भएका मण्डलले कात्तिक १९ गते युवा तथा खेलकुद मन्त्रीको जिम्मेवारी सम्हालेका थिए ।

