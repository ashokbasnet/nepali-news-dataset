लिभरपुल प्रशिक्षकका रुपमा क्लोपको पहिलो हार

२३ कात्तिक, काठमाडौं । जर्गेन क्लोपले लिभरपुलको म्यानेजरका रुपमा पहिलो हार व्यहारेका छन् । इंग्लिस प्रिमियर लिगमा आइतबार राति भएको खेलमा लिभरपुल क्रिस्टल प्यालेससँग २-१ ले पराजित भएको हो ।
लिभरपुलको घरेलु मैदान एन्फिल्डमा भएको खेलमा प्यालेसले २१ औं मिनेटमा यानिक बोलासीले गोल गरे । पहिलो हाफ सकिन केही मिनेट बाँकी छँदा काउटिन्होले लिभरपुलका लागि बराबरी गोल फर्काए ।
प्यालेससँगको खेल हेर्न लिभरपुलका पूर्व कप्तान स्टफेन जेरार्ड समेत एन्फिल्ड पुगेका थिए । तर, ८२ औैं मिनेटमा प्यालेसका स्टक डानले गोल गरे ।
डानको गोलपछि लिभरपुलका स्ट्राइकर क्रिष्टियन बेन्टेकेको हेडर पोष्ट नजिकैबाट बाहिरियो भने काउटिन्होको प्रयास प्यालेस गोलरक्षकले असफल पारे ।
खेलमा लिभरपुलले बल पोजिसन ६५ प्रतिशतसम्म बनाएको थियो । तर, गोलका लागि गरेको २२ प्रयासमा उसको चार प्रहासमा मात्र सही दिशामा थियो ।
हारपछि लिभरपुलका प्रशिक्षक क्लोपले यो खेल गुमाउनु नपर्ने बताएका छन् । सुरुवाती १५ मिनेट आफ्ना खेलाडीहरु मैदानमा नभए झै भएको र गोल खाएपछि मात्र विउँझिएको र अबसर सृजना गरेको उनले बताए ।
तर, दोस्रो हाफमा फेरि टीममा समस्या आएको र विपक्षीले मौका पाएको उनले बताएका छन् ।

