धरौटीमा छुटेपछि सागरले भने-खुसी छौं, हाम्रो कारण फुटबललाई माया गर्न नछाड्नुस्

२४ कात्तिक, काठमाडौं । राष्ट्रिय फुटबल टोलीका निलम्बित कप्तान सागर थापाले अदालतले धरौटीमा छाडेकोमा खुसी व्यक्त गरेका छन् ।
म्याच फिक्सिङको आरोपमा पक्राउ परेका चार खेलाडी र एक प्रशिक्षकलाई विशेष अदालतले मंगलबार धरौटीमा छाडेको थियो ।
धरौटी बुझाएपछि छुटेपछि सञ्चारकर्मीहरुसँग कुरा गर्दै सागर थापाले भने-‘अदालतले छाडेको छ । हामी यसमा नै खुसी छौं ।’
म्याच फिक्सिङको आरोपमा आफूहरु दोषी भए नभएको अब अदालतले नै बताउने उनले बताए । उनले भने-‘हामीले अहिलेसम्म नै आरोप अस्वीकार गर्दै आएका छौं । हाम्रो पक्षमा नै फैसला आउँछ भन्ने अपेक्षा छ ।’
सागरले आफूहरु पाँच जनाका कारण नेपाली फुटबललाई माया गर्नु नछाड्न समर्थकहरुलाई आग्रह गरे ।
अन्य खेलाडीहरुले भने कुनै प्रतिक्रिया दिन मानेनन् । खेलाडीहरुलाई लिन परिवारका सदस्यहरु अदालत पुगेका थिए ।

