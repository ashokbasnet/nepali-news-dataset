नेपाल युएईसँग ५ रनले पराजित

थाइल्यान्डमा जारी एसिया क्षेत्रको छनोट प्रतियोगिताअन्तर्गत् बिहीबार भएको खेलमा नेपाल युएईसँग ५ रनले पराजित भयो ।

खेलमा युएईले प्रस्तुत् गरेको ८० रनको लक्ष्य पछ्याएको नेपालले निर्धारित् २० ओभरमा ९ विकेट गुमाउँदै ७४ रनमात्र जोड्न सक्यो ।

योसँगै नेपालको विश्वकप छनोटको ग्लोबल क्वालिफायरमा छानिने सम्भावना पनि कमजोर भएको छ ।

प्रतियोगितामा यसअघि हङकङ र थाइल्यान्डसँगको खेलमा वर्षा बाधक बनेपछि नेपालले दुवै खेलमा अंक बाँड्नुपरेको थियो ।

६ टोली सहभागी प्रतियोगिताको अंकतालिकामा शीर्ष २ स्थानमा रहने टोली विश्वकप छनोटको ग्लोबल क्वालिफायरका लागि छनोट हुनेछन् ।

तीन खेलबाट २ अंक जोडेको नेपाल तालिकाको पाँचौ स्थानमा छ ।

नेपालले अब शुक्रबार मलेसिया र आइतबार चीनसँग प्रतिस्पर्धा गर्नेछ ।
