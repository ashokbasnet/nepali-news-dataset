रोनाल्डोको गोलसँगै रियल मड्रिड विजयी

१० मंसिर, काठमाडौं । क्रिष्टियानो रोनाल्डोको दुई गोलको मदतमा रियल मड्रिडले च्याम्पियन्स लिग शाख्तर डोनेस्कलाई पराजित गरेको छ ।
बुधबार राति भएको खेलमा रियल मड्रिडले शाख्तर डोनेस्कलाई ४-३ गोल अन्तरले पराजित गरेको छ । चार गोेलले पछि पारेको शाख्तरले दोस्रो हाफको अन्तिमतिर उत्कृष्ट पुनरागमनको प्रयास गरेको थियो । तर, ७० औं मिनेटमा रोनाल्डोले गरेको गोलले रियल विजयी भयो ।
यसअघि नै अनआउट चरण पुगिसकेको रियल मड्रिडले १८ औं मिनेटमा रोनाल्डोको गोलबाट सुरूवाति अग्रता लिएको थियो ।
५० औं मिनेटमा लुका मोडरिकले गोल गरे भने दुई मिनेट लगतै कार्भाजालले गोल गरे । खेलको ७० औं मिनेटमा रोनाल्डोले व्यक्तिगत दोस्रो गोल गर्दै रियललाई ४-० को अग्रता दिलाए ।
तर, ७७ औं मिनेटमा शाख्तर डोनेस्कले पेनाल्टी पायो, जसलाई टेक्सेराले सहजै गोलमा परिणत गरे । ८३ औं मिनेटमा फरेरा बोनफाइनले गोल गरे भने ८८ औं मिनेटमा टेक्सेराले व्यक्तिगत दोस्रो गोल गरे ।
खेलमा थप गोल हुन सकेन । र, रियल मडि्रड ४-३ गोल अन्तरले विजयी भएको छ ।
जितपछि रियल मड्रिड ५ खेलबाट १३ अंकसहित शीर्ष स्थानमा छ । १० अंक जोडेको पेरिस सेन्ट जर्मेन दोस्रो स्थानमा छ ।

