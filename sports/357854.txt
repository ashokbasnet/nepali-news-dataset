साउथ हृयाम्पटनको पोष्टमा लिभरपुलको आधा दर्जन गोल

१७ मंसिर, काठमाडौं । ड्यानिअल स्टरिज र डिभोक ओरिजी चम्किएपछि लिभरपुलले लिग कपमा साउथ हृयाम्पटनविरुद्ध शानदार जित हात पारेको छ ।
बुधबार राति भएको खेलमा साउथ हृयाम्पटनलाई ६-१ ले पराजित गर्दै लिभरपुल सेमिफाइनलमा प्रवेश गरेको छ । अब उसले फाइनल प्रवेशका लागि स्टोकसँग खेल्नेछ ।
खेलमा साउथ हृयाम्पटनले पहिलो मिनेटमा नै साडिओ मेनको गोलबाट अग्रता लिएको थियो । तर, जोगाउन सकेन ।
चोटका कारण लामो समय मैदान बाहिर रहेका स्टरिजले २५ औं मिनेटमा बराबरी गोल फर्काए भने चार मिनेटपछि नै दोस्रो गोल गर्दै टीमलाई अग्रता दिलाए ।
पहिलो हाफको अतिममा ओरिगीले गोल गर्दै टीमलाई ३-१ को अग्रता दिलाए । लिभरपुलका लागि उनको यो पहिलो गोल नै थियो । दोस्रो हाफको ६८ औं मिनेटमा उनले व्यक्तिगत दोस्रो गोल गरे । ७३ औं मिनेटमा जोर्डन आइबिइले गोल गरे ।
खेलको ८६ औं मिनेटमा ओरिगीले गोल गर्दै हृयाट्रिक पुरा गरे र लिभरपुललाई ६-१ को शानदार जित दिलाए ।

