रामिरेजको हृयाट्रिकसँगै बार्सिलोना अन्तिम १६ मा

१७ मंसिर, काठमाडौं । भिल्लानोभेन्सेको पोष्टमा आधा दर्जन गोल गर्दै बार्सिलोना कोपा डेल रे कप फुटबलको अन्तिम १६ मा प्रवेश गरेको छ ।
बुधबार राति भएको दोस्रो लेगको खेलमा बार्सिलोनाले आफ्ना तीन स्टार फवार्डलाई आराम दिएको थियो । लिओनल मेस्सीलाई टीममै राखिएको थिएन भने नेयमार र लुइस स्वरेजसँगै आन्द्रे इनिष्टा समेत बेन्चमै बसे ।
पहिलो लेग गोलरहित बराबरीमा टुंगिएको थियो । तर, दोस्रो लेगमा बार्सिलोनाका रामिरेज र मुनिर चम्किए ।
खेलमा बार्सिलोनाले चौथो मिनेटमा नै ड्यानी अल्भेसको गोलबाट अग्रता लियो । २१ औं मिनेटमा सान्ड्रो रामिरेजले गोल गरे । २९ ओं मिनेटमा भिल्लानोभेन्सेले गोल गर्दै खेलमा र्फकने संकेत दिएको थियो ।
तर, ३१ औं मिनेटमा रामिरेजले व्यक्तिगत दोस्रो गोल गर्दै पहिलो हाफमा बार्सिलोनालाई ३-१ को अग्रता दिलाए ।
दोस्रो हाफको ५१ औं मिनेटमा मुनिरले गोल गरे । ६९ औं मिनेटमा रामिरेजले गोल गर्दै हृयाट्रिक पुरा गरे । खेलको ७६ औं मिनेटमा मुनिरले व्यक्तिगत दोस्रो गोल गर्दै बार्सिलोनालाई ६-१ को शानादार जित दिलाएका छन् ।

