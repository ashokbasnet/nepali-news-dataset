फेडेररले जिते अष्ट्रेलियन ओपन टेनिसको उपाधि

आइतबार भएको फाइनलमा स्पेनिस खेलाडी रफाइल नदाललाई पराजित गर्दै फेडेररले उपाधि जितेका हुन् ।

पूर्वविश्व नम्बर एकहरुको भिडन्तमा फेडेरर ६–४, ३–६, ६–१, ३–६ र ६–३ ले विजयी भए ।

योसँगै सर्वाधिक ग्रान्डस्लाम जितको कीर्तिमानलाई अझ थप्नेक्रममा फेडेररले ग्रान्डस्लाम संख्यालाई १८ पुर्‍याएका छन् ।

१४ पटकका ग्रान्डस्लाम विजेता नदाललाई हराएसँगै फेडेररले अस्ट्रेलियन ओपन उपाधिको संख्या पनि पाँच पुर्‍याएका छन् ।

अष्ट्रेलियन ओपन पाँचपटक जितेसँगै फेडेररले तीनओटा छुट्टाछुट्टै ग्रान्डस्लाममा पाँच वा सोभन्दा बढी उपाधि जित्ने कीर्तिमान पनि रचेका छन् ।

फेडेररले अष्ट्रेलियन र युएस ओपन पाँच/पाँचपटक जितेका छन् भने विम्बल्डन टेनिस सातपटक जितेका छन् । फ्रेन्च ओपन भने फेडेररले एकपटक जितेका छन् ।

३५ वर्षीय फेडेररले सन् २०१२ को विम्बल्डन टेनिसपछि पहिलोपटक ग्रान्डस्लाम जितेका हुन् ।
