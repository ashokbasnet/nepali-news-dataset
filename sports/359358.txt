हङकङ दौडमा कर्णालीकी छोरी प्रथम
२० मंसिर, जुम्ला । जुम्लाको मालिकाठाँटा–९ खोप्रीगाउँमा जन्मेकी विष्णुमाया बुढाले हङकङमा भएको एम्सिग लाङ्टाउ पाँच किमी भर्टिकल ट्रेल रनिङ तथा हाइकिङ दौडमा प्रथम स्थान हासिल गरेकी छन् ।
उनले यो दौड ५१ मिनेट ५० सेकेन्डमा पार गरेर प्रथम स्थान हात पारेकी हुन् । प्रथम स्थान प्राप्त गरेकी उनले ६ हजार हङकङ डलर प्राप्त गरेको कर्णाली स्पोर्ट्स क्लबका अध्यक्ष सरोज शाहीले जानकारी दिए ।
५० किमी एम्सिग लाङ्टाउ दौड प्रतियोगितामा भने बुढाले चौथो स्थान हात पारेकी छन् । यसमा भने उनले एक हजार हङकङ डलरमा चित्त बुझाउनु परेको छ ।
बुढाले पहिलोपटक विदेश यात्रा र खेलमा सहभागी भएको पहिलो मौकामा नै प्रथम स्थान हात पारेकी हुन् । दुई साताअघि पनि उनले मनास्लुको म्याराथुनमा २२० किमीमा प्रथम  स्थान सुरक्षित गरेकी थिइन् ।
मनास्लु म्याराथनमा पुरुषतर्फ जुम्लाकै दीपेन्द्रबहादुर बमले प्रथम स्थान हासिल गरेका छन् । विष्णुमायालाई हङकङको एम्सिग लाङ्टाउ दौड प्रतियोगितामा सहभागी गराउन नेपाल ट्रेल रनिङले स्पोन्सर गरेको क्लबका सल्लाहकार नारायण आचार्यले बताए । रासस

