परेरोले प्रतिवन्धित औषधि सेवन गरेको भेटियो

२२ मंसिर, काठमाडौं । श्रीलंकाका विकेट किपर ब्याट्सम्यान कुसल परेराले प्रतिवन्धित औषधि सेवन गरेको भेटिएको छ । यससँगै उनी न्यूजिल्याण्ड भ्रमण टोलीबाट हटेका छन् ।
पाकिस्तान भ्रमणका क्रममा भएको परीक्षणमा परेरा फेल भएको श्रीलंका क्रिकेटले जनाएको छ । अब परेराको बी नमुना एन्टी डोपिङ नियममा परीक्षण गरिनेछ ।
२५ वर्षे परेराको स्थानमा कौशल सिल्भालाई न्यूजिल्याण्ड भ्रमणमा समावेश गरिएको छ । भ्रमणका क्रममा श्रीलंकाले दुई टेष्टका साथै पाँच एकदिवसीय सिरिज र दुई टी-२० खेल्नेछ ।
यदि बी नमुना परीक्षण पनि पोजेटिभ नै आए परेरामाथि कम्तिमा चार वर्षसम्म प्रतिवन्धमा पर्न सक्नेछन् । श्रीलंका क्रिकेटले भने परेराको क्रिकेट करियरलाई निरन्तरता दिन हरसम्भव प्रयास गरिने बताएको बीबीसीले जनाएको छ ।

