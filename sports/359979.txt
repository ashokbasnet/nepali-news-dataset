माउरिन्होलाई बर्खास्त गर्नु मूर्खतापूर्ण हुन्छः फर्गुसन

२२ मंसिर, काठमाडौं । म्यानचेष्टर युनाइटेडका पूर्व प्रशिक्षक एलेक्स फर्गुसन चेल्सीका प्रशिक्षक जोसे माउरिन्होको पक्षमा देखिएका छन् ।
लगातार खराब प्रदर्शनपछि च्याम्पियन चेल्सी प्रिमियर लिगमा १४ औं स्थानमा छ र अब लगातार दुई खेल जित्न नसके प्रशिक्षक माउरिन्हो बर्खास्त गर्न सक्ने बेलायती सञ्चार माध्यमहरुले बताएका छन् ।
तर, म्यानचेष्टर युनाइटेडका पूर्व प्रशिक्षक फर्गुसनले भने माउरिन्होलाई बर्खास्त गर्नु मुर्खता हुने बताएका छन् ।
माउरिन्हो उत्कृष्ट प्रशिक्षक भएको भन्दै उनले बर्खास्त नगर्न चेल्सीका मालिकलाई सुझाव दिए । उनले भने, पछिल्लो १० वर्षमा उनले धेरैलाई बर्खास्त गरे । मलाई लाग्छ, उनले यसबारे सिकेका होलान् ।’
माउरिन्होले हरेक देशमा ठूलो उपाधि जितेको भन्दै फर्गुसनले माउरिन्होलाई विश्वासमा लिए परिस्थितिलाई अर्कै बनाउन सक्ने बताए । उनले भने, उनलाई बर्खास्त गर्नु मुर्खता हुन्छ । यो खराब व्यवस्थापन हुन्छ ।’
माउरिन्हो २०१३ मा चेल्सीमा फर्किए र दोस्रो सिजनमा नै प्रिमियर लिग र क्यापिटल वान कप जिते । तर, चेल्सी यो सिजन निकै खराब र्फममा देखिएको छ । सिजनको १५ मध्ये ८ खेल गुमाएको छ ।

