तेश्रो खुला रोड रेस शनिबार
२२ मंसिर, काठमाडौं । तेश्रो खुला रोड रेस शनिबार हुने भएको छ । विभिन्न ३ समूहमा प्रतिस्पर्धा हुने आयोजक प्यारागन पब्लिक स्कुलका भाइस पि्रन्सिपल एवं रेस संयोजक मनोज विकले जनाएका छन् ।
पुरुष/महिला खुला, विद्यालयतर्फ छात्र/छात्रा तथा प्यारागनमै अध्ययनरत विद्यार्थीका अभिभावक र शिक्षक सम्मिलित पुरुष/महिलाको दौड हुनेछ । अभिभावक/शिक्षकको स्पर्धा यसपटकदेखि थपिएको हो । तीनवटै समूहको दौडको दूरी समान ५-५ किलोमिटरको रहेको छ ।
सबैमा मिलाएर कुल पुरस्कार राशी १ लाख ७२ हजार रुपैयाँ रहेको प्यारागनका खेलकुद शिक्षक कुशल श्रेष्ठले जनाएका छन् ।
खुलाको पुरुष/महिलामा पहिलो हुनेले २५-२५ हजार, दोश्रोले १५-१५ हजार र तेश्रोले १०-१० हजार नगद पुरस्कार हात पार्ने छन् । बाँकी दुई समूहमा शीर्ष तीन स्थान हात पार्नेले क्रमशः १०-१० हजार, ५-५ हजार र ३-३ हजार नगद पुरस्कार प्राप्त गर्नेछन् ।
रेसमा करिब ३ हजार ५ सयको सहभागिता अपेक्षा गरिएको आयोजकले जनाएको छ । खुलाको पुरुषमा नेपाल आर्मीका हरिकुमार रिमाल र महिलामा आर्मीकै विश्वरुपा बुढा साविक विजेता हुन् ।
रेस समापनका अवसरमा अल्ट्रा धाविका मिरा राईलाई नगद ३५ हजारसहित सम्मान गरिने छ । त्यसमा भ्याली एक्सप्रेसले १० हजार रुपैयाँ प्रायोजन गर्ने बताइएको छ ।

