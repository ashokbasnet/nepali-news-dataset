जिरउडको ह्याट्रिकसँगै आर्सनल नकआउट चरणमा, चेल्सी समूह विजेता
२४ वैशाख, काठमाडौं । ओलिभर जिरउडको ह्याट्रिकको मदतमा ओलम्पिकासलाई हराउँदै आर्सनल च्याम्पियन्स लिग फुटबलको नक आउट चरणमा पुगेको छ ।
अन्तिम १६ मा स्थान बनाउन आर्सनललाई बुधबार राति भएको समूह चरणको अन्तिम खेल जित्नै पर्ने दबाव थियो । जिरउड चम्किएपछि आर्सनलले ओलम्पिकासलाई ३–० गोल अन्तरले पराजित गरेको छ ।
खेलमा आर्सनलले २९ औं मिनेटमा अग्रता लिएको थियो । ४९ औं मिनेटमा दोस्रो गोल गरेका जिरउडले ६७ औं मिनेटमा पेनाल्टी गोल गर्दै ह्याट्रिक पुरा गरे ।
जितपछि आर्सनल र ओलम्पिकासको समान ९–९ अंक भएपनि गोल अन्तरका आधारमा इंग्लिस क्लब समूह एफको उपविजेता बनेको छ । आर्सनल २००३–४ देखि अहिलेसम्म हरेक सिजन नकआउट चरणमा पुग्दै आएको छ ।
चेल्सी समूह विजेता 
अर्को खेलमा एफसी पोर्टोलाई हराउँदै चेल्सी समूह जीको विजेता बनेको छ । बुधबार राति भएको समूह चरणको अन्तिम खेलमा चेल्सीले पोर्टोलाई २–० ले हराएको छ ।

