खुला रोड रेस हरि र विश्वरुपा पहिलो

२६ मंसिर, काठमाडौं । हरिकुमार रिमाल र विश्वरुपा बुढा तेश्रो खुला रोड रेसमा पहिलो भएका छन् । नेपाल आर्मीका दुवै गत संस्करणको पनि विजेता हुन् ।
हरिले निर्धारित दूरी १५ मिनेट ५६ सेकेन्डमा पूरा गरे । छत्रबहादुर दाहाल दोश्रो र कल्याण बानियाँ तेश्रो भए । दुवै आर्मीका हुन् । प्यारागन पब्लिक स्कुलको आयोजनामा शनिबार भएको प्रतियोगितामा विश्वरुपाले निर्धारित दूरी तय गर्न १८ मिनेट १७ सेकेन्ड समय लगाइन् । आर्मीकै सरस्वती भट्टराई दोश्रो र काठमाडौंकी सन्तोषी श्रेष्ठ तेश्रो स्थानमा रहे ।
दुवै समूहमा पहिलो हुनेले २५ हजार, दोश्रोले १५ हजार र तेश्रोले १० हजारका दरले नगद पुरस्कार प्राप्त गरे । विद्यालयतर्फ छात्रमा एपीएफ स्कुलका अजितकुमार यादव पहिलो भए । उनले निर्धारित दूरी १७ मिनेट ५१ सेकेन्डमा पूरा गर्दै उपाधि रक्षा गरे । नवोदयका विवेक चेपाङ दोश्रो र सीतापाइला उमाविका खडक बुढा मगर तेश्रो भए ।
 छात्रामा सीतापाइलाकी हुमी बुढा मगर पहिलो भइन् । हुमीले २० मिनेट ४९ सेकेन्ड समय खर्चिन् । ग्लेडस्टोनकी सर्मिला क्षेत्री दोश्रो र विजेश्वरी स्कुलकी सुमिता श्रेष्ठ तेश्रो बने । शीर्ष तीन स्थानमा हात पार्नेले क्रमशः १० हजार, ५ हजार र ३ हजार नगद पुरस्कार थापे ।
प्यारागनमा अध्ययनरत विद्यार्थीका अभिभावक र प्यारागनका शिक्षक सम्मिलित दौडको पुरुषमा मेघा पहारी पहिलो भए । उनले १९ मिनेट ४१ सेकेन्ड समय लगाए । पारस ढकाल दोश्रो र सन्तोष बस्नेत तेश्रो स्थानमा रहे ।
उक्त स्पर्धाको महिलामा ११ औं दक्षिण एसियाली खेलकुद (साग) की रजतधारी अनु अधिकारी पहिलो भइन् । अनुले २५ मिनेट ३ सेकेन्डमा दूरी तय गरिन् । सुमिता राई दोश्रो र करातेकै तारा गुरुङ तेश्रो भए । यो स्पर्धामा शीर्ष तीन स्थान हात पार्नेले विद्यालयतर्फकै सरह नगद पुरस्कार जिते । प्रतियोगताको कुल पुरस्कार राशी १ लाख ७२ हजार रुपैयाँ रहेको थियो ।
कार्यक्रममा अन्तर्राष्ट्रिय अल्ट्रा दौडमा पदक जित्दै देशको गौरव अभिबृद्धि गरेकोमा मीरालाई नगदसहित सम्मान गरिएको थियो । प्रबन्ध निर्देशक साकिरले मीरालाई ३५ हजार नगदसहित सम्मान पत्र प्रदान गरे ।
दौडमा करिब ३ हजार प्रतिस्पर्धीले सहभागिता जनाएको प्यारागनका खेलकुद शिक्षक कुशल श्रेष्ठले जनाएका छन् । सबै दौडको दूरी ५ किलोमिटर रहेको थियो ।

