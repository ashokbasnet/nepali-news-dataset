टुरेको गोलको मदतमा सिटी शीर्ष स्थानमा उक्लियो

२६ मंसिर, काठमाडौं । याया टुरेको अन्तिम मिनेटको गोलका मदतमा स्वान्सी सिटीलाई पराजित गर्दै म्यानचेष्टर सिटी इंग्लिस प्रिमियर लिग फुटबलको शीर्ष स्थानमा उक्लिएको छ ।
शनिबार राति घरेलु मैदानमा भएको खेलमा सिटीले स्वान्सी सिटीलाई २-१ गोल अन्तरले पराजित गरेको हो ।
सिटीले २६ औं मिनेटमा बोनीको गोलबाट अग्रता लिएको थियो । तर, अन्तिमतिर गोमिसले बराबरी गोल फर्काए । अतिरिक्त समयमा याया टुरेले गोल गर्दै म्यानचेष्टर सिटीलाई महत्वपूर्ण ३ अंक दिलाए ।
जितपछि सिटी १६ खेलबाट ३२ अंकका साथ शीर्ष स्थानमा उक्लिएको छ । एक खेल कम खेलेको लिसेस्टरको पनि समान ३२ अंक छ तर, गोल अन्तरका आधारमा दोस्रो स्थानमा छ ।

