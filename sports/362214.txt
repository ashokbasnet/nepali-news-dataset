क्रिकेट संघको विवाद उत्कर्षमा, साधारणसभा स्थगित भएको अध्यक्षको घोषणा

२७ मंसिर, काठमाडौं । नेपाल क्रिकेट संघ क्यानको विवाद उत्कर्षमा पुगेको छ । एक पक्षले सोमबार साधारणसभा बोलाएको छ भने अक्ष्यक्ष टंक आङबुहाङले स्थगितको घोषणा गरेका छन् ।
चतुरबहादुर चन्द र विनोद मैनालीको समूहले सोमबार काठमाडौं प्लाजामा साधारणसभा बोलाएका छन् । तर, अहिलेसम्म राष्ट्रिय खेलकुद परिषदले सहमति दिएको छैन भने निर्वाचन समिति पनि पठाएको छैन ।
अन्तराष्ट्रिय क्रिकेट काउन्सिलको प्रतिनिधि समेत बोलाइएको छैन । चन्द र मैनाली समूहले साधारणसभाको निम्तो पठाएको झण्डै दुई घन्टापछि अध्यक्ष आङबुहाङले विज्ञप्ति जारी गरी अर्को सूचना नआएसम्मका लागि स्थगित गरेको घोषणा गरेका छन् ।
चन्द र मैनाली समूूहले आङबुहाङ पक्षको अनुपस्थितिमा नै बैठक गरेर बहुमतका आधारमा साधारणसभा गर्ने निर्णय गरेको थियो । महासचिव अशोकनाथ प्याकरेलले अनलाइनखबरसँग भने-हामी प्रक्रिया रोक्दैनौं र अदालत जान्छौं ।’
आङबुहाङकै प्रस्ताव अनुसार मंसिरभित्र साधारणसभा गर्ने निर्णय भएको भन्दै उनले अहिले क्यानलाई निश्त्रिय बनाउने र अर्को गठन गर्न खोज्नेहरु सक्रिय भएको बताए ।
उता एमाओवादी नेता समेत रहेका आङबुहाङले भने अध्यक्षको स्वीकृतीविना नै वोर्ड वैठकमा गैरकानुनी ढङ्गले निर्णय भएको दाबी गरेका छन् ।
साधारणसभा विधि र विधानसम्मत नभएको र जिल्लाबाट आउने प्रतिनिधि चयन समेत स्वेच्छाचारी र अपारदर्शी ढङ्गले गरेको भन्दै साधारणसभा स्थगित गरेको बताएका छन् ।
अध्यक्ष आङबुङाङ, उपाध्यक्ष चन्द, महासचिव प्याकुरेलसहितका पदाधिकारीहरुले केही समयअघि मात्र भ्रष्टाचारको मुद्दामा सफाइ पाएका थिए । त्यसअघि कार्यबाहक अध्यक्ष दीपक कोइराला लगागतले साधारणसभा गर्न लाग्दा पनि राखेपले रोकेको थियो ।

