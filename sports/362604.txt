भारतसँग सिरिज खेल्ने अनुमति नपाएपछि पाकिस्तान निराश

२८ मंसिर, काठमाडौं । भारत र पाकिस्तानबीचको सिरिजका लागि भारत सरकारले सहमति नदिएपछि पाकिस्तान क्रिकेट बोर्डले निराशा व्यक्त गरेको छ ।
पीसीबीका प्रमुख शहरयार खानले भारत-पाकिस्तानको सिरिजको सबै आश समाप्त भएको बताएका छन् । यद्यपि पीसीबीले शनिबार साँझसम्म भारतीय क्रिकेट बोर्डबाट सिरिज आयोजनाबारे जवाफ पाउने सम्भावना रहेको भारतीय सञ्चार माध्यमहरूले जनाएका छन् ।
शहरयार खानले भने-‘हामीले सँगै खेल्ने धेरै प्रयास गर्‍यौं र आयोजना स्थललाई यूएईबाट हठाएर श्रीलंका राख्यौं । तर, हाम्रो प्रयास बेकार रहृयो । र, उसले विश्वभरका क्रिकेट प्रेमीको मन दुखेको छ ।’
पाकिस्तान क्रिकेट बोर्डले यो विषयलाई अन्तराष्ट्रिय क्रिकेट काउन्सिलमा उठाउने तयारी गरेको छ ।
साथै शहरयारले टी-२० विश्वकपलाई लिएर कडा टिप्पणी गरेका छन् । पाकिस्तानी टीम भारत पठाउन पाकिस्तान सरकारले सुरक्षा सम्वन्धी अनुमति दिएपछि मात्र निर्णय गर्ने उनले बताए ।
यसले कतै पाकिस्तानले भारतसँग टी-२० विश्वकप नखेल्ने त होइन भन्ने आशंका उब्जाएको छ । भारत र पाकिस्तान सुपर १० मा एकै समूहमा परेका छन् र मार्च १९ मा खेल तय भएको छ ।

