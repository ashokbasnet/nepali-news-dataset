क्रिकेट संघको साधारणसभामा राखेपको पत्र पढ्न खोज्दा प्रहरी हस्तक्षेप
२८ मंसिर, काठमाडौं । राष्ट्रिय खेलकुद परिषद् (राखेप)को निर्देशन विपरित नेपाल क्रिकेट संघ क्यानको एक समूहले साधारण सभा सुरु गरेको छ ।
कमलादीस्थित एक होटलमा साधारणसभा चलिरहेका बेला टंक आङबुहाङसहितको समूहले राखेपको पत्र बाचन गर्न खोजेपछि प्रहरीले हस्तक्षेप गरेको छ । प्रहरीले प्रतिनिधिलाई समेत बाहिर निकोलेको र सुरक्षा घेरामा अवैधानिक रुपले साधारणसभा गर्न लागेको असन्तुष्ट पक्षको आरोप छ ।
खेलकुद मन्त्री सत्यनारायण मण्डलले उद्घाटन गर्ने भनिएपनि अन्तिम समयमा कांग्रेस नेता धनराज गुरुङले उद्घाटन गरे । क्रिकेट संघका अध्यक्ष टंक आङबुहाङ, चार उपाध्यक्षसहित ११ कार्यसमिति सदस्यले भाग लिएका छैनन् ।
निर्वाचन समिति समेत नपठाएको राखेपले साधारणसभा रोक्न निर्देशन दिँदै सोमबार नै पत्र समेत पठाएको थियो । तर, उपाध्यक्ष चतुरबहादुर चन्दको अध्यक्षमा साधारणसभा भइरहेको छ ।

