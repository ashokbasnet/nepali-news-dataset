क्रिकेट संघमा योगेश-गगनहरुको राजनीतिक टीम आउने

राजकुमार श्रेष्ठ
२९ मंसिर, काठमाडौं । राष्ट्रिय खेलकुद परिषद (राखेप)ले नेपाल क्रिकेट संघ विघटन गरेर नयाँ तदर्थ समिति गठनको अन्तिम तयारी गरेको छ । केही दिनमा नै नयाँ तदर्थ समिति गठन हुनेछ । र, यो पटक क्यानमा प्रमुख दलका चर्चित युवा नेताहरु आउने भएका छन् ।
क्यानको एक समूहले साधारणसभा गरेर सोमबार राति चतुरबहादुर चन्दको नेतृत्वमा कार्यसमिति गठन गरेको छ । अध्यक्ष टंक आङबुहाङसहितको समूहले भने बहिस्कार गरेको छ ।

एमाले सचिव योगेश क्यानको अध्यक्ष हुने सम्भावना छ भने कांग्रेस युवा नेता गगन महासचिव हुने सम्भावना छ । छलफल चलिरहेकाले कोही पनि यसबारे खुलेर बोल्न चाहँदैनन्

आफ्नो निर्देशन विपरीत साधारणसभा भएपछि राखेपले क्यानको नयाँ नेतृत्वलाई मान्यता नदिने बताएको छ । ‘कुनै प्रक्रिया पूरा गरिएको छैन । क्यानका अध्यक्षले नै साधारणसभा रोकीपाउँ भनेर हामी कहाँ निवेदन दिएपछि रोक्न निर्देशन दिएका थियौं’ राखेप सदस्य सचिव केशव विष्टले अनलाइनखबरसँग भने- ‘त्यस्तो साधारणसभाले मान्यता पाउँदैन ।’
उनका अनुसार अहिलको क्रिकेट संघ विघटन गरेर केही दिनमा नै नयाँ तदर्थ समिति गठन हुनेछ । हामी आईसीसी र एसीसीसँग परामर्श गरिरहेका छौं । २/४ दिनमा नै नयाँ समिति गठन हुन्छ’ विष्टले भने ।
अब चर्चित युवा नेताहरु आउने
स्रोतका अनुसार क्रिकेट संघको अब बन्ने तदर्थ समितिमा प्रमुख दलका चर्चित युवा नेताहरु देखिनेछन् । यसले निश्चित अवधिसम्म क्यानको नेतृत्व गरेर निर्वाचित टीमलाई हस्तान्तरण गर्नेछ ।
यसमा एमाले सचिव योगेश भट्टराई, कांग्रेस नेता गगन थापा, उदयसमशेर राणालगायतको नाम छलफलमा छन् । राजनीतिक सहमतिकै आधारमा युवा नेताहरुले क्रकेट संघको नेतृत्व गर्ने र स्टेडियमसहितको भौतिक पूर्वाधार र सक्षम टीम बनाएर हस्तान्तरण गर्ने योजना छ ।
राजनीतिक नेतृत्व क्यानमा आउँदा राजनीतिक सहमति जुटाएर मात्र आउनेछ भने कानूनी, वैधानिक प्रक्रिया समेत मिलाउनु पर्नेछ । यसको लागि राखेप आफैंले पहल गरिरहेको छ ।
एमाले सचिव योगेश क्यानको अध्यक्ष हुने सम्भावना छ भने कांग्रेस युवा नेता गगन महासचिव हुने सम्भावना छ । छलफल चलिरहेकाले कोही पनि यसबारे खुलेर बोल्न चाहँदैनन् ।
एक नेताले भने-‘हाम्रो लक्ष्य भनेको क्रिकेटको विकास गर्नु हो । अब राजनीतिक सहमतिका आधारमा अघि नबढेसम्म क्रिकेटको विकास नहुने देखेपछि हामी जान कि भन्ने छलफल भएको हो ।’
अनलाइनखबरसँग कुरा गर्दै एमाले सचिव भट्टराईले सामान्य कुराकानी मात्र भएको प्रतिक्रिया दिएका छन् ।
किन चाहियो राजनीतिक नेतृत्व ?
क्रिकेट संघ पछिल्लो लामो समयदेखि आन्तरिक विवादमा फरेको छ । ३९ वर्षदेखि तदर्थमा चल्दै आएको क्यान विघटन गरेर एमाओवादी नेता टंक आङबुहाङको नेतृत्वमा तदर्थ समिति बनेको थियो ।
आङबुहाङले चुनाव त गराए तर, आफैं चुनिएर आए । र, यो नेतृत्वको चार वर्षे कार्यकाल निकै विवादित रहृयो । आङबुहाङसहित १० पदाधिकारीमाथि भ्रष्टाचारको मुद्दा लाग्यो । भलै विशेष अदालत काठमाडौंबाट कार्यकाल सकिने बेलामा उनीहरुले सफाइ पाए ।
तर, क्रिकेट संघमा चरम आर्थिक अनियमिता रहेको क्यानका पदाधिकारीहरुले नै स्वीकार गर्छन् । यतिसम्म कि चिया खर्चमा समेत अनियमितताको आशंका छ भने विदेश भ्रमणका लागि ठूलै लडाइ हुने गरेको छ । तर, पदाधिकारीहरु दोष भने एकअर्कालाई लगाउँछन् ।
विवादकै बीच एक समूहले साधारणसभा गरेको छ भने अर्को समूहले बहिस्कार गरेको छ । यसले राखेपलाई हस्तक्षेपको मौका दिएको छ भने भने आईसीसीले पनि अहिलेको नेतृत्वलाई मान्यता दिने सम्भावना छैन ।

