साफको तयारीका लागि नेपाली फुटबल टोली बंगलादेश प्रस्थान

२९ मंसिर, काठमाडौं । साफ च्याम्पियनसिप फुटबल प्रतियोगिताको तयारीमा रहेको नेपाली राष्ट्रिय फुटबल टोली बङ्गलादेशको ढाका प्रस्थान गरेको छ ।
नेपालले ढाकामा बंगलादेशसँग मैत्रीपूर्ण खेल खेल्नछ । मैत्रीपूर्ण खेल आगामी पुस २ गते हुनेछ । ढाकामा तयारी गरेर नेपाली टोली उतैबाट साफ च्याम्पियनसिपका लागि भारतको केरला प्रस्थान गर्नेछ ।
साफ च्याम्पियनसिप भने आगामी पुस ८ गतेदेखि हुनेछ । नेपालले आफ्नो पहिलो खेल आगामी पुस ८ गते श्रीलङ्काको सामना गर्दै प्रतियोगिताको उद्घाटन गर्नेछ । त्यसैगरी दोस्रो खेल पुस १२ गते आयोजक भारतसँग खेल्नेछ ।
नेपाली टोलीलार्इ राष्ट्रिय खेलकुद परिषद् (राखेप)का सदस्यसचिव केशवकुमार विष्ट र अखिल नेपाल फुटबल सङ्घ (एन्फा) का कार्यबाहक अध्यक्ष नरेन्द्र श्रेष्ठले विदाइ गरे ।
कार्यक्रममा राष्ट्रिय फुटबल टोलीका कप्तानको जिम्मेवारी पाएका अनिल गुरुङले साफ च्याम्पियनसिपमा नेपाली टोलीले उत्कृष्ट खेल प्रदर्शन गर्ने विश्वास व्यक्त गरे ।
मुख्य प्रशिक्षक प्याट्रिक एजुम्सले प्रतियोगितामा राम्रो नतिजा ल्याउने बताए । नेपालले सन् १९९३ मा तेस्रो स्थान हासिल गरेयता अहिलेसम्म फाइनल चरणसम्म पनि पुग्न सकेको छैन ।
प्रतियोगितामा नेपालसहित भारत, अफगानिस्तान, माल्दिभ्स, भुटान श्रीलङ्का र बङ्गलादेश सहभागी छन् । समूह ‘ए’ मा परेको नेपाल शीर्ष दुईभित्र पर्नसके सेमिफाइनलको यात्रा तय गर्नेछ । रासस

