नापोली बराबरीमा रोकियो, युभेन्टसभन्दा ३ अंकले पछि

फागुन १८ – नापोलीले शीर्ष स्थानको युभेन्टससँगको अंक दूरी एकमा झार्ने मौका गुमाएको छ । इटालियन सिरी ए अन्तर्गत मंगलबार बिहान भएको खेलमा नापोली फियोरेन्टिनासँग १–१ को बराबरीमा रोकियो । छैटौं मिनेटमा मार्कोस अलोन्सोले गोल गर्दै फियोरेन्टिनालाई सुरुवाती अग्रता दिलाएका थिए । तर त्यसको एक मिनेटपछि नै नापोलीका ग्वोन्जालो हेग्युइनले बराबरी गोल फर्काए । त्यसपछि खेलमा दुवै तर्फबाट गोल हुन सकेन । बराबरीपछि  दोस्रो स्थानको नापोली युभेन्टस भन्दा तीन अंकले पछि परेको छ । नापोलीको २७ खेलबाट ५८ अंक भएको छ । शीर्ष स्थानको युभेन्टसको समान २७ खेलबाट ६१ अंक छ । २७ खेलबाट ५३ अंक जोडेको फियोरेन्टिना चौंथो स्थानमा छ । सिरी ए अन्तर्गत अर्को खेलमा सासुओलोले लाजिओलाई २–० ले हराएको छ । 
– एजेन्सीको सहयोगमा
