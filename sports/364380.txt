हिडिंक चेल्सीको अन्तरिम प्रशिक्षक बन्न तयार

३ पुस, काठमाडौं । नेदरल्याण्डका पूर्व प्रशिक्षक गुस हिडिंक चेल्सीको अन्तरिम प्रशिक्षक बन्न तयार भएका छन् । ६९ वर्षका हिडिंक लण्डनमा छन् र उनी चेल्सीका अधिकारीहरुसँग छलफलमा रहेको बीबीसीले जनाएको छ ।
उनी यसअघि पनि चेल्सीका प्रशिक्षक भइसकेका छन् । २००९ मा चेल्सी सम्हालेका उनले एएफ कप जिताएका थिए । डिफेण्डिङ च्याम्पियन चेल्सी यो सिजन पि्रमियर लिगको १६ औं स्थानमा छ र, रेलिगेशनबाट एक अंकले मात्र माथि छ । लगातार खराब प्रदर्शनपछि चेल्सीले बिहीबार जोसे माउरिन्होलाई बर्खास्त गरेको थियो ।
हिडिंकले पीएसभी म्यानेजरको रुपमा ६ पटक डच लिग जितेका छन् भने युरोपियन कप समेत जिताएका छन् । उनले दक्षिण कोरिया, अष्ट्रेलिया र रसियाको राष्ट्रिय टीमलाई समेत प्रशिक्षण दिइसकेका छन् ।
नेदरल्याण्डको प्रशिक्षकमा लुइस भानहाललाई रिप्लेस गरेका उनले युरो कपमा छनोट नहुने भएपछि जुनमा राजीनामा दिएका थिए ।

