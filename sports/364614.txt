भेट्रान्स टेबलटेनिसमा राजेन्द्रलाई स्वर्ण
४ पुस, काठमाडौं । राजेन्द्र श्रेष्ठले खुला  प्रतियोगिताको पुरुष ४० वर्षमाथि सिंगल्समा स्वर्ण जितेका छन् ।
शनिबार स्लैनचौरस्थित राष्ट्रिय टेबलटेनिस प्रशिक्षण केन्द्रमा भएको फाइनलमा राजेन्द्रले सुमन शाक्यलाई ३-० को सोझो सेटमा पराजित गरे ।
नेपाल भेट्रान टेबलटेनिस संघद्वारा आयोजित प्रतियोगिताको पुरुष ५० वर्षमाथि जापानका सिजुबो पहिलो भए । उनले फाइनलमा मनोहरी थापालाई ३-२ ले हराए । पुरुष ५५ वर्षमाथि सिंगल्सको फाइनलमा उदयमोहन श्रेष्ठले पुण्य पौडेललाई ३-० ले पन्छ्याउदै स्वर्ण जिते ।
महिला सिंगल्सको खुलामा जापानकी सिमिजु अकिकोले इन्दिरा पौडेल पराजुलीलाई ३-० को सोझो सेटमा पाखा लगाउदै पहिलो स्थान हात पारिन् ।
पुरुष डबल्स खुलामा निकेशकुमार जोशी र राजेन्द्र वज्राचार्यको जोडीले उदयमोहन श्रेष्ठ र सिजुबोको जोडीलाई ३-० ले फाइनलमा हराए ।मिक्स खुलामा छुतोमो र सिमिजुको जोडी च्याम्पियन बने । उक्त जोडीले इन्दिरा चित्रकार र कृष्ण महर्जनको जोडीलाई ३-० को सोझो सेटमा निराश पारे ।
एकदिने प्रतियोगितामा ८० प्रतिस्पर्धीले ६ स्पर्धामा प्रतिस्पर्धा गरेको प्रतियोगिता संयोजक धर्ममान वज्राचार्यले जनाएका छन् ।

