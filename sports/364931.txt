यू-१४ छात्रा फुटबलको उपाधि बंगलादेशलाई, नेपाल उपविजेतामा सिमित
५ पुस, काठमाडौं । यू-१४ छात्रा क्षेत्रीय फुटबल प्रतियोगिताको उपाधि बङ्गलादेशले हात पारेको छ । नेपाल उपविजेतामा सिमित भएको छ ।
ललितपुरको लगनखेलस्थित नेपाली सेनाको खेल मैदानमा आइतबार भएको फाइनलमा नेपाल बंगलादेशसँग १–० गोलअन्तरले पराजित भएको छ ।
खेलको पहिलो हाफको १६औँ मिनेटमा बङ्गलादेशकी मारजी सोपनाले गरेको एक गोल नै निर्णायक साबित भयो ।  त्यसपछिको समयमा नेपाली खेलाडीले गोल फर्काउन निकै प्रयासरत रहे तापनि त्यो सफल हुन सकेन ।
गत वैशाख १२ गते सञ्चालन हुने तय भए तापनि भूकम्प गएपछि खेल स्थगन हुन पुगेको थियो ।
त्यसअघि भएको खेलमा नेपाल भारतलाई पराजित गरेर अन्तिममा प्रवेश गरेको थियो भने बङ्गलादेशले इरानलाई हराएर नेपालसँगको अन्तिम भेट पक्का गरेको थियो ।
रासस

