ब्लाटर र प्लाटिनीमाथि ८ वर्षे प्रतिवन्ध

६ पुस, काठमाडौं । फिफाले अध्यक्ष सेप ब्लाटर र यूईएफए अध्यक्ष मिचेल प्लाटिनीलाई फुटबलसम्वन्धी सबै गतिविधिमा संलग्न हुनबाट ८ वर्षको प्रतिवन्ध लगाएको छ ।
फिफाको इथिक्स कमिटीले छानबिनपछि यो निर्णय गरेको हो । यो निर्णयसँगै फिफा अध्यक्ष बन्ने प्लाटिनीको सपना चकनाचुर भएको छ । साथै ७९ वर्षका ब्लाटरको फुटबल जीवन लगभग सकिएको छ ।
सन् २०११ मा प्लाटिनीलाई दिएको १.३ मिलियन युरोको भुक्तानी अनाधिकृत भएको इथिक्स कमिटीले जनाएको छ । ब्लाटरलाई ५० हजार र प्लाटिनीलाई ८० हजार स्वीस फ्राङक समेत जरिवाना तोकिएको छ ।
ब्लाटर १९९८ देखि फिफा अध्यक्ष थिए । फ्रान्सका पूर्व कप्तान एवं तीन पटकका युरोपियन फुटबलर अफ दि इयर प्लाटिनी २००७ देखि यूईफएको अध्यक्ष छन् ।
फिफाको इथिक्स कमिटीले यसअघि ब्लाटर र प्लाटिनीलाई ९० दिनका लागि निलम्बन गरेको थियो ।

