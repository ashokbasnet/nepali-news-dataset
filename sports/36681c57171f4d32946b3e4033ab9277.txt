क्रिकेटरको स्वागतमा गुञ्जियो – ‘छक्कै छक्का हानिन्छ, वर्ल्ड कप खेलिन्छ’

सूर्यकुमार क्षेत्री/उज्यालो । काठमाडौं, मंसिर १६ – (अपडेट) ट्वान्टी–ट्वान्टी विश्वकप क्रिकेट खेल्ने ऐतिहासिक उपलब्धि हासिल गर्दै नेपाली राष्ट्रिय क्रिकेट टोली घर फर्केको छ । नेपाली टोली आइतबार बेलुकी स्वदेश फर्किएको हो ।
त्रिभुवन विमानस्थलमा टोलीको भव्य स्वागत भएको छ । नेपाल क्रिकेट संघ क्यानको टोली र क्रिकेट प्रेमीहरुले टोलीलाई भव्य स्वागत गरेका छन् । क्रिकेट प्रेमीहरुले राष्ट्रिय हिरो लेखेको प्लेकार्ड बोकेर खेलाडि र प्रशिक्षकको नाम लिँदै जय जयकार गरे । समर्थकहरुले ‘छक्कै छक्का हानिन्छ, वर्ल्ड कप खेलिन्छ’ भन्दै नारावाजी गरेका थिए ।
टोलीलाई क्यानको टोलीले गाडीमा राखेर खेलाडिहरु पहिलेदेखि बस्दै आएको नक्सालमा रहेको होटल क्राउन प्लाजामा लगेको छ । क्रिकेट टोलीलाई मंगलवार नगर परिक्रमा गराई सम्मान गरिने क्यानका उपाध्यक्ष विनोद मैनालीले जानकारी दिनुभयो । खेलाडीहरु थाकेर आएकाले आराम गराउन र रातीको समय भएकाले सुरक्षाका कारणले पनि उनीहरुलाई सिधै होटलमा लगिएको र बुधबार नगरपरिक्रमा गराइने मैनालीले जानकारी दिनुभयो ।
सरकारले भने बुधवार खेलाडीलाई सम्मान गर्ने कार्यक्रम तय गरेको छ । ऐतिहासिक सफलता दिलाएको नेपाली टोलीलाई सरकारले  जनही १० लाख र क्यानले एक लाख दिने निर्णय यसअघि नै गरेको छ ।
सन् १९९६ देखि अन्तर्राष्ट्रिय क्रिकेट खेल्दै आएको नेपालले १७ वर्षको मेहनत पश्चात ऐतिहासिक उपलब्धि हासिल गर्दै ट्वान्टी ट्वान्टी विश्वकप क्रिकेटका लागि छनौट भएको हो । नेपालले खेलका कुनै पनि विधामा पाएको यो अहिलेसम्मकै ठूलो सफलता हो । नेपाल ट्वान्टी ट्वान्टी विश्वकप छनौटमा सहभागी १६ टीम मध्ये तेस्रो भएर फड्को पनि मारेको छ । पोहोर साल नेपाल सातौं स्थानमा थियो ।
हङ्गकङ्गलाई हराउँदै विश्वकप क्रिकेटमा पुग्न सफल नेपालले तेस्रो स्थानका लागि भएको खेलमा यूएईलाई हराएको थियो । नेपालले पुस २९ गतेदेखि एकदिवसीय विश्वकप छनोट खेल्दैछ । त्यसलगत्तै चैत २ गतेदेखि बंगलादेशमा हुने ट्वान्टी ट्वान्टी विश्वकपमा सहभागी हुनेछ ।
