अफगानिस्तान र माल्दिभ्स साफको सेमिफाइनलमा

११ पुस, काठमाडौं । डिफेण्डिङ च्याम्पियन अफगानिस्तानसँगै माल्दिभ्स साफ च्याम्पियनसिप फुटबलको सेमिफाइनलमा प्रवेश गरेका छन् । बंगलादेश र भुटान भने समूह चरणबाटै बाहिरिएको छ ।
शनिबार भएको आफ्नो दोस्रो खेलमा माल्दिभ्सले बंगलादेशलाई ३-१ गोल अन्तरले पराजित गरेको छ ।
केरलामा भएको खेलमा माल्दिभ्सले ४३ औं मिनेटमा अली अस्फाकको गोलबाट अग्रता लिएको थियो । ८६ औं मिनेटमा बंगलादेशका एच विश्वासले बराबरी गोल फर्काए ।
तर, माल्दिभ्सले खेलको अन्त्यतिर दुई गोल गर्‍यो । ९० औं मिनेटमा नाइज हसनले गोल गरे । अतिरिक्त समयमा अहमेद नासिदले गोल गर्दै माल्दिभ्सलाई ३-१ को जित दिलाए ।
अफगानले भुटानलाई हरायो
अर्को खेलमा खैबर अमानीको दुई गोलको मदतमा डिफेण्डिङ च्याम्पियन अफगानिस्तानले भुटानलाई ३-० ले हराएको छ ।

१४ औं मिनेटमा अमानीले गोलको खाता खोले । ४३ औं मिनेटमा मसी साइघानेले गोल गर्दै पहिलो हाफमा अफगानिस्तानलाई २-० को अग्रता दिलाए । खेलको ५१ औं मिनेटमा अमानीले दोस्रो गोल गरे । खेलमा थप गोल हुन सकेन र अफगान विजयी भयो । 
लगातार दुई खेल जितेको अफगानिस्तान र माल्दिभ्सको समान ६-६ अंक भएको छ । अफगानिस्तान र माल्दिभ्सको खेलले समूह बीको विजेता टुंगो लाग्नेछ ।
दुबै खेल गुमाएको बंगलादेश र भुटान भने बाहिरिएका छन् । र, अन्तिम खेलमा दुबै टोली भिड्नेछन् ।

