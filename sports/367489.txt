स्क्वासमा हीरा र भावना च्याम्पियन
११ पुस, काठमाडौं । हीराबहादुर थापा र भावना सुनुवार तेश्रो सिभिल बैंक खुला स्क्वास प्रतियोगिताम च्याम्पियन बनेका छन् । सिंगल्सको पुरुषमा हीरा र महिलामा भावना पहिलो भए ।
शनिबार सातदोबाटोमा भएको पुरुष फाइनलमा हीराले प्रवीण वीरसिंह कंशाकारलाई ११-९, ११-४, ८-११ र ११-९ ले पराजित गरे । महिलाको फाइनलमा भावनाले कृष्णा थापालाई ११-८, १३-११ र ११-५ ले हराइन् ।
जुनियर पुरुषको यु-१७ सिंगल्समा अमिर ब्लोन पहिलो भए । उनले फाइनलमा दीपक थापालाई ८-११, ८-११, १५-१३, १४-१२ र ११-८ ले पन्छाए ।
नेपाल स्क्वास र्‍याकेट्स संघद्वारा आयोजित प्रतियोगताको मास्टर्स ५० वर्षमाथिको उपाधि किशोर महर्जनले जिते । उनले फाइनलमा लालबहादुर गुरुङलाई ९-११, ११-६, ११-५ र ११-८ ले हराए । बुधबारदेखि सुरु प्रतियोगितामा विभिन्न ४ स्पर्धामा ८० खेलाडीले प्रतिस्पर्धा गरेका थिए ।
स्क्वास खेलाडीको प्रारम्भिक छनोट
यसैबीच नेपाल स्क्वास र्‍याकेट्स संघले भारतमा हुने १२ औं दक्षिण एसियाली खेलकुद -साग) का लागि समान ८-८ पुरुष/महिला खेलाडीको प्रारम्भिक छनोट गरेको छ ।
सिभिल बैंक खुला स्क्वासको पुरुष/महिला सिंगल्समा क्वाटरफाइनल पुग्ने खेलाडीको प्रारम्भिक छनोट गरिएको हो ।
पुरुषमा हीराबहादुर थापा, प्रवीण वीरसिंह कंशाकार, अमृत थापा मगर, अरहान्तकेशर सिंह, सुरोज श्रेष्ठ, सुजन जुवार्चन, नैन मगर र दिलिप अधिकारी छानिए । महिलामा भावना सुनुवार, कृष्णा थापा, सपना ब्लोन, विपना ब्लोन, मुस्कान राउत, रुपा थापा, रमा थापा मगर र साक्षी सुनुवार छनोट भए ।
अन्तिममा ४-४ पुरुष/महिला खेलाडी सागका लागि छनोट हुने छन् । केहि दिनपछि ८-८ खेलाडीलाई राउन्ड रोविन लिगका आधारमा प्रतिस्पर्धा गराइ शीर्ष ४-४ पुरुष/महिला खेलाडीको अन्तिम छनोट गरिने संघले जनाएको छ ।

