प्रिमियर लिगमा लिभरपुलद्वारा लिसेस्टर पराजित

११ पुस, काठमाडौं । इंग्लिस प्रिमियर लिग फुटबलमा लिभरपुलले लिग लिडर लिसेस्टरलाई पराजित गरेको छ ।
शनिबार राति भएको खेलमा लिभरपुलले लिसेस्टरमाथि १-० को जित निकालेको हो । हारसँगै लिसेस्टरको ९ खेलको अपराजित यात्रामा पूर्णविराम लागेको छ ।
घरेलु मैदान एन्फिल्डमा भएको खेलमा लिभरपुललाई जित दिलाउने क्रममा क्रिष्टियन बेन्टेकेले निर्णायक गोल गरे । लिभरपुलले पहिलो हाफमा लिसेस्टरलाई दबावमा राखेपनि गोल गर्न सकेन ।
लिसेस्टरका गोलकिपरले उत्कृष्ट प्रर्दशन गरे । तर, ६३ औं मिनेटमा बेन्टेकेल गोल गर्दै घरेलु टोलीलाई अग्रता दिलाए ।
लिसेस्टरका दुई स्टार स्ट्राइकर जेमी भर्डी र रियाद महरेजले पनि लिभरपुलविरुद्ध आफ्नो प्रभाव छाड्ने सकेनन् ।
यो सिजन क्रिसमसमा लिसेस्टर प्रिमियर लिगको टपमा रहनुमा भर्डी र महरेजको ठूलो भूमिका छ । लिसेस्टरले लिगमा गरेको ३७ मध्ये २९ गोल भर्डी र महरेजको नाममा छ भने १० गोल असिस्ट गरेका छन् ।

