सागका लागि थप सात पुरुष कुस्ती खेलाडी छानिए

१४ पुस, काठमाडौं । भारतमा हुने १२ औं दक्षिण एसियाली खेलकुद (साग) का लागि थप सात पुरुष कुस्ती खेलाडी छनोट भएका छन् । कुस्तीमा ८ पुरुष खेलाडीले भाग लिनेछन् ।
१२ औं दक्षिण एसियाली खेलकुद तयारी कार्यकारी समितिद्वारा आयोजित राष्ट्रव्यापी खुला कुस्ती छनोट प्रतियोगिताको दोश्रो दिन आ-आफ्नो स्पर्धामा शीर्ष स्थान हात पार्ने ७ पुरुष खेलाडी छनोट भए ।
१ पुरुष खेलाडी अघिल्लो दिन नै छनोट भइसकेका छन् । १२५ केजीमा नेपाल आर्मीका सत्येन्द्रप्रसाद यादव प्रतिद्वन्द्वी नपाएपछि स्वतः छनोट भएका थिए । महिलातर्फ पनि ८ खेलाडी पहिलो दिन नै छनोट भइसकेका छन् ।
पुरुषको ५७ केजीमा पर्साका जयमंगल यादव पहिलो भए । उनले आर्मीका लोचन महतोलाई पराजित गरे । ६१ केजीमा बाराका रामबाबु यादवले बाराकै प्रमालाल यादवलाई हराउदै पहिलो भए । ६५ केजीमा पर्साका सरोज यादव पहिलो भए । उनले फाइनलमा सिरहाका ज्ञानकुमार यादवलाई पाखा लगाए ।
७० केजीमा आर्मीका वैजनाथ यादव छानिए । फाइनलमा वैजनाथले गोर्खाका नारायण थापा मगरको चुनौती समाप्त पारे ।
त्यस्तै ७४ केजीमा आर्मीका भेखराज पण्डित पहिलो भए । फाइनलमा उनले बाराका सन्देश पण्डितलाई निराश पारे । बाँकेका रमेश गोतामेलाई निर्णायक भिडन्तमा पन्छ्याउदै १० औं सागका रजतधारी बुनीलाल राउत अहिर ८६ केजीमा छनोट हुन सफल भए । ९७ केजीमा पर्साका सुमिर साह पहिलो भए । फाइनलमा उनले सिरहाका जितेन्द्रप्रसाद यादवलाई हराए ।

