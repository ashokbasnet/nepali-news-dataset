न्यूजिल्याण्डविरुद्धको तेस्रो एकदिवसीयमा श्रीलंका विजयी

१६ पुस, काठमाडौं । टप अडर ब्याट्सम्यान चलेपछि श्रीलंकाले न्यूजिल्याण्डविरुद्धको तेस्रो एकदिवसीय क्रिकेटमा ८ विकेटको जित हात पारेको छ ।
यससँगै पाँच म्याचको सिरिज २-१ भएको छ । यसअघि लगातार दुई एकदिवसीय न्यूजिल्याण्डले जितेको थियो ।
नेल्सनमा न्यूजिल्याण्डले प्रस्तुत गरेको २७७ रनको लक्ष्य श्रीलंकाले ४६.२ ओभरमा २ विकेट गुमाएर भेट्टायो । दनुस्का गुनथिलिका र तिलकरत्ने दिलशानले पहिलो विकेटका लागि ९८ रनको साझेदारी गरे ।
 गुनथिलिका ६५ रनमा आउट भए । दोस्रो विकेटका लागि दिल्सानले लाहिरु थिरिमानेसँग १११ रनको सझेदारी गर्दै श्रीलंकालाई जिततर्फ डोहोर्‍याए ।
दिल्सान ९१ रनमा रनआउट भए । थिरिमाने र दिनेश चण्डिमालले अविजित ६८ रनको साझेदारी गर्दै जित दिलाए । थिरिमाने ८७ र चण्डिमाल २७ रनमा अविजित रहे ।
यसअघि पहिले व्याटिङ गरेको न्यूजिल्याण्डले ५० ओभरमा ८ विकेट गुमाएर २७६ रन बनाएको थियो । उसका लागि केन विलियम्सनले ५९ र टोम लाथमले ५९ रन बनाए ।
श्रीलंकाका नुवान प्रदिप, दुष्मन्त चमेरा र जेफरी वन्दरसयले समान २-२ विकेट लिए ।

