एग्युरोको गोलसँगै म्यानचेष्टर सिटीको विजयी

१९ पुस, काठमाडौं । याया टुरे र सर्जिओ एग्युरोले खेलको अन्तिमतिर गरेको गोलको मदतमा म्यानचेष्टर सिटीले इंग्लिस प्रिमियर लिगमा वाटफोर्डलाई पराजित गरेको छ ।
शनिबार राति भएको खेलमा एक गोलले पछि परेको म्यानचेष्टर सिटीले उत्कृष्ट कमब्याक गर्दै २-१ को जित निकालेको हो ।
वाटफोर्डले ५५ औ मिनेटमा उपहार गोलबाट अग्रता लिएको थियो । बेन वाटसनको कर्नरमा कालरोभले आत्मघाती गोल गरे ।
खेलको ८२ औं मिनेटमा टुरेले बराबरी गोल फर्काए । कालरोभको कर्नरमा उनले भली गोल गरेका हुन् । ८४ औं मिनेटमा एग्युरोले हेड गोल गर्दै सिटीलाई जित दिलाएका छन् ।
जितपछि म्यानचेष्टर सिटी २० खेलबाट ३९ अंकका साथ तेस्रो स्थानमा छ । लिग लिडर आर्सनलको समान खेलबाट ४२ अंक छ ।

