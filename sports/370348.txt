१२ औं साफ च्याम्पियनसिप बंगलादेशमा हुने
१९ पुस, काठमाडौं । १२ औं साफ च्याम्पियनसिप फुटबल प्रतियोगिता बंगलादेशमा हुने भएको छ ।
११ औं साफ भारतमा भइरहेको छ र उपाधिका लागि आइतबार साँझ भारत र अफगानिस्तान भिड्दैछन् । त्यसअघि १२ औं साफको आयोजक घोषणा गरिएको छ ।
साफको आयोजनाका लागि बंगलादेशसँगै भूटानले दाबेदारी प्रस्तुत गरेका थिए । तर, बंगलादेशले बाजी मारेको छ ।
२०१७ को साफ पाकिस्तानमा हुने भनिएको थियो । तर, सुरक्षा र राजनीतिक कारण देखाउँदै नयाँ आयोजक छनोट गरिएको छ । पाकिस्तानले यो पटक साफमा भाग नै लिएको थिएन ।
साफ २०१७ को डिसेम्बरमा हुनेछ । यो साफमा नेपालसँगै बंगलादेश, पाकिस्तान, भारत, श्रीलंका, माल्दिभ्स र भुटान गरी सात देशमात्र हुने सम्भावना छ । अफगानिस्तानले साफ छाडेर मध्य एसिया फुटबल एशोसिएसनमा जाने निर्णय गरेको छ ।

