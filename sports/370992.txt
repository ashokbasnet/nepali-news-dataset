प्रशिक्षक ओसम्सले तोडे एन्फासँगको सम्वन्ध !

२० पुस, काठमाडौं । आफूले दिएको सूची विपरित बङबन्धु कपका लागि नेपाली टोलीको घोषणा भएको भन्दै प्रशिक्षक प्याट्रिक ओसम्सले अखिल नेपाल फुटबल संघ एन्फासँगको सम्वन्ध लगभग तोडेका छन् ।
एन्फाले सोमबार नेपाली टोलीको घोषणा गरेको थियो । टोलीमा अनिल गुरुङ, किरण चेम्जोङ समेत परेका छैनन् ।
लगतै फ्रान्समा रहेका ओसम्सले विज्ञप्ति जारी गरी आफूले दिएको सूचीभन्दा फरक खेलाडी आएको भन्दै आश्चर्य व्यक्त गरेका छन् । उनले भनेका छन-‘मैले एन्फालाई साफ र बंगलादेशका लागि २३ खेलाडीको सूची दिएको थिएँ । तर, निकै फरक सूची पाउँदा आश्चर्यमा परेको छु ।’
एन्फाले घोषणा गरेको टीम स्वीकार्य नभएको उनले बताए । उनका अनुसार उनी मगलबार काठमाडौं आउने तयारीमा थिए । उनले भनेका छन्-म जनवरी ५ मा काठमाडौं आउने तयारीमा थिए । तर, अहिलेको परिस्थितिमा म काठमाडौं आउनु व्यर्थ हुनेछ ।’
एन्फामा व्यवसायिकता नभएको भन्दै उनले सम्झौता नविकरण नगर्ने घोषणा गरेका छन् । उनले औपचारिक रुपमा एन्फासँगको सम्झौता तोडेको नबताएपनि त्यसको संकेत गरेका छन् ।
सम्झौता अनुसासको उनको कार्यकाल अब २ महिना बाँकी रहेको छ । तर, यो उनले नेपाली फुटबल समर्थनसँग विदा मागेका छन् । उनले भनेका छन्, चार महिना निकै छोटो समय हो । तर, नेपाललाई मेरो दिल र दिमागमा ठाउँ दिन चार महिना पर्याप्त रहृयो ।’
विज्ञप्तिमा ओसम्सले आफूले एन्फालाई दिएको योजना स्वीकृत नभएको गुनासो गरेका छन् । आफूले नेपाली टीमका ४/५ जना खेलाडीलाई युरोपमा अभ्यासको मौका दिन र मैत्रिपूर्ण फुटबलका लागि राखेको प्रस्तावमा समेत एन्फाले कुनै प्रतिक्रिया नदिएको उनको आरोप छ ।

