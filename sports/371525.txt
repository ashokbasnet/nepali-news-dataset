महिला पत्रकारलाई अनुचित व्यवहार गरेकोमा गेल दोषी ठहर, १० हजार जरिवाना

२२ पुस, काठमाडौं । महिला पत्रकारसँग अनुचित व्यवहार गरेकोमा ब्याट्सम्यान क्रिस गेल दोषी ठहर भएका छन् ।
बिग ब्यास लिगमा मेलबर्न रेनिगेड्स टीमबाट खेल्ने गेलमाथि उनको टीमले १० हजार अष्ट्रेलियान डलर १ जरिवाना तोकिएको छ । रेनिगेड्स टीमका सीइओले यो रकम म्याकग्रा फाउण्डेसनलाई दान दिइने जानकारी दिएका छन् ।
वेष्ट इण्डिजका गेलले लाइभ पिच साइड अन्तर्वार्तामा महिला पत्रकारलाई डेट जान प्रस्ताव गरेका थिए ।
मेलबर्न रेनिगेड्सका सीईओ स्टुअर्ड कोवेन्ट्रीले आफूहरुले गेलको पछिल्लो चार पाँच साताको व्यवहार हेरेको र यस्तो कुनै गतिविधि नदेखिएकाले जरिवाना मात्र गरेको बताएका छन् ।
तर, क्रिकेट अष्ट्रेलियाका सीईओ जेम्स सदरल्याण्डले भने गेलको व्यवहार लगभग उत्पीडनको तहमै पुगेको बताएका छन् । यदि गेलले फेरि यस्तो व्यवहार गरे ठूलो जरिवाना गर्ने उनले बताएको बीबीसीले जनाएको छ ।

