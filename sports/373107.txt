९ विकेटको जितसँगै न्यूजिल्याण्डले सिरिज जित्यो

२६ पुस, काठमाडौं । अकल्याण्डमा ९ विकेटको जित हात पार्दै न्यूजिल्याण्डले श्रीलंकाविरुद्धको टी-२० क्रिकेट सिरिज २-० ले जितेको छ ।
श्रीलंकाले प्रस्तुत गरेको १४३ रनको लक्ष्य न्यूजिल्याण्डले मात्र १० ओभरमा १ विकेट गुमाएर भेट्टायो । उसका लागि मार्टिन गुप्टिलले मात्र २५ बलमा ४ चौकासहित ६३ रन बनायो ।
न्यूजिल्याण्डका कोलिन मुन्रो ५० र केन विलियम्सन ३२ रनमा अविजित रहे । मुन्रोले मात्र १४ बलमा अर्धशतक पुरा गरेका हुन् । उनी म्यान अफ दि म्याच समेत बनेका छन् ।
यसअघि पहिले ब्याटिङ गरेको श्रीलंकाले २० ओभरमा ८ विकेट गुमाएर १४२ रन बनाएको थियो । उसका लागि इन्जेलो म्याथुले ८१ रन बनाए भने तिलकरत्ने दिल्शान २८ रनमा आउट भए । अन्य कुनै पनि ब्याट्सम्यानले दोहोरो अंक जोड्न सकेनन् ।
श्रीलंकालाई सस्तैमा समेट्ने क्रममा ग्रान्ट इलिडटले ४ विकेट लिए । न्यूजिल्याण्डले पाँच म्याचको एकदिवसीय सिरिज ३-१ ले जितेको थियो भने दुई टेष्टको सिरिज २-० ले नै जितेको थियो ।

