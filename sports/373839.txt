नेपाल यू-१९ टीम अफगानिस्तानसँग ८३ रनले पराजित

२७ पुस, काठमाडौं । यू-१९ विश्वकपको तयारीमा नेपाली नेपाली युवा क्रिकेट टीम अफगानिस्तानसँग ८३ रनले पराजित भएको छ ।
दिल्लीमा भएको अभ्यास खेलमा अफगानिस्तानको यू-१९ टीमले नेपाल सामू २३३ रनको लक्ष्य प्रस्तुत गरेको थियो । तर, नेपालको ब्याटिङ चल्न सकेन र ४३.१ ओभरमा १४९ रन जोड्दा सबै विकेट गुमायो ।
निकै खराव सुरुवात गरेको नेपालले ६० रन जोड्दा ६ विकेट गुमाइसकेका थियो । शंकर राना र दिपेन्द्र सिंह ऐरीले सातौं विकेटका लागि ६६ रनको साझेदारी गर्दै नेपालको स्कोर ११६ रन पुर्‍याए ।
सातौं विकेटका रुपमा ऐरी ४२ रनमा आउट भए । थप एक रन पनि नजोडी राना ३९ रनमा पभेलियन फर्किए । नवौं नम्बरमा ब्याटिङ गर्न आएका कुशल भुर्तेलले २३ रन जोडे ।
नेपाललाई सस्तैमा समेट्ने क्रममा अफगानिस्तानका जिया उर रहमान अकबर एक्लैले पाँच विकेट लिए ।
यसअघि पहिले ब्याटिङ गरेको अफगानिस्तानले निर्धारित ४५ ओभरमा ८ विकेट गुमाएर २३२ रन बनाएको थियो । उसका लागि तारिक सान्टिकार्जाइले ६९ र इकराम खाइलले ४३ रन जोडे ।
नेपालका आरिफ शेख र सन्दिप लामिछानेले समान ३-३ विकेट लिए ।

