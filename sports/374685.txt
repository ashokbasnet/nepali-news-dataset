टेलिकम र पुलिस क्लबबीच २२ लाखको सम्झौता

२९ पुस, काठमाडौं । नेपाल टेलिकमले नेपाल प्रहरीको पुरुष तथा महिला फुटबल टिमलाई एक वर्षसम्म प्रायोजन गर्ने भएको छ । टेलिकमले फुरुस फुटवल टिमलाई १६ लाख रुपैयाँ र महिला फुटवल टिमलाई ६ लाख रुपैयाँ गरी २२ लाख रुपैयाँ उपलब्ध गराउने छ ।
यसका लागि बुधबार टेलिकम र नेपाल प्रहरीबीच सम्झौता भएको छ । सम्झौतापत्रमा टेलिकमको तर्फबाट प्रबन्ध निर्देशक बुद्धि प्रसाद आचार्य र नेपाल प्रहरीका महानिरीक्षक तथा केन्द्रीय खेलकुद समितिका अध्यक्ष उपेन्द्रकान्त अर्यालले हस्ताक्षर गरे ।
सम्झौताअनुसार नेपाल पुलिस क्लबका पुरुष तथा महिला फुटबल खेलाडीहरुले नेपाल टेलिकमको लोगो तथा नाम अंकित जर्सी लगाएर राष्ट्रिय तथा अन्तर्राष्ट्रिय स्तरको खेल खेल्नेछन् । दुवै पक्षको आधिकारिक रङ प्रयोग गरी जर्सी तयार गरिने र जर्सीको अगाडि भागमा नेपाल टेलिकमको लोगो रहने र नाम लेखिने छ । हाफ पाइन्टको अगाडि भागको बायाँ पट्टी नेपाल टेलिकमको नाम तथा लोगो रहने छ ।

सम्झौता अवधिभर आपसी समझदारीमा होर्डिङ बोर्ड, ब्यानर तथा वाल पेन्टिङ तथा विज्ञापनमा नेपाल टेलिकमले नेपाल पुुलिस क्लबका पुरुष तथा महिला फुटबल टिमको नाम तथा फुटबल खेलाडीको निःशुल्क प्रयोग गर्न सक्नेछ ।
सोही समारोहमा नेपाल टेलिकमको तर्फबाट पुरुष फुटबल टिमका कप्तान जुमानु राई र महिला फुटबल टिमकी कप्तान चन्द्रा भण्डारीलाई खेलकुद सामग्री हस्तान्तरण गरियो ।
टेलिकमका प्रबन्ध निर्देशक बुद्धिप्रसाद आचार्यले टेलिकमले सामाजिक उत्तरदायित्वलाई विचार गरेर पुलिस क्लबलाई सहयोग गरेको बताउँदै यसले क्लबको फुटबल खेललाई एक कदम माथि उठाउन सहयोग पुग्ने विश्वास ब्यक्त गरे ।

प्रहरी महानिरीक्षक उपेन्द्रकान्त अर्यालले नेपाल प्रहरीले स्थापना काल देखि नै फुटबललाई स्तरीय बनाउन महत्वपूर्ण भूमिका खेलिरहेको जानकारी दिँदै वर्तमान अवस्थामा खेलाडी, व्यवस्थापक र प्रहरी संगठनले थप मेहनत गर्नुपर्ने आवश्यकता रहेको बताए ।

