फागुन १ देखि हेटौंडामा अन्तर्राष्ट्रिय गोल्डकप फुटबल हुने

२९ पुस, हेटौंडा । अन्तर्राष्ट्रिय आमन्त्रण गोल्डकप फुटबल प्रतियोगिता फागुन पहिलो सातादेखि हेटौंडामा हुने भएको छ ।
नाकाबन्दीका कारण स्थगित भएकाे प्रतियोगिता फागुन १ गतेदेखि ८ गतेसम्म हुने आयोजक सुमन भोम्जन स्मृति खेलकुद प्रतिष्ठानले जनाएको छ ।
प्रतियोगितामा थ्रीस्टार, झापा-११, भारतको कञ्चनजंघा, भुटानको सीएमसी, त्रिभुवन आर्मी, सशस्त्र प्रहरीको एपीएफ र नेपाल पुलिस क्लब तथा घरेलु टिमले सहभागिता जनाउने छन् ।
प्रतिष्ठानका अध्यक्ष भेष खड्कीका अनुसार प्रतियोगिता वनविज्ञान अध्ययन संस्थानको खेलमैदानमा हुनेछ ।
प्रतियोगिता स्थलमा झण्डै पाँचसय जना अट्ने अस्थायी प्याराफिट बनाउने तयारी भएको  प्रतिष्ठानका महासचिव सविन न्यौपानेले जानकारी दिए ।
प्रतियोगिताको विजेताले तीनलाख रुपैयाँ र दोस्रो हुनेले नगद एकलाख ५० हजार रुपैयाँ प्राप्त गर्नेछन् ।
भूकम्पमा परी काठमाडौंमा निधन भएका हेटौंडेली खेल पत्रकार सुमन भोम्जनको स्मृतिमा मंसिर २६ गतेदेखि पुस ४ गतेसम्म गर्ने भनिएपनि नाकाबन्दीका कारण अनिश्चितकालका लागि खेल स्थगित गरिएको थियो ।
खेलकुद पत्रकारितामा क्रियाशील भोम्जनको वैशाख १२ गतेको भूकम्पमा परी काठमाडौंमा निधन भएको थियो । उनी खेलकुद पत्रकार मञ्च शाखा मकवानपुर समन्वय शाखाका संस्थापक अध्यक्ष थिए ।
घरेलु टोली तयार हुँदै
प्रतियोगितामा सहभागी हुने घरेलु टोलीका लागि प्रशिक्षक र सहायक प्रशिक्षक नियुक्त भएका छन् ।  प्रतिष्ठानले घरेलु टोलीका मुख्य प्रशिक्षकमा विजयलाल श्रेष्ठ तथा सहायक प्रशिक्षकमा सुविन घिमिरेलाई जिम्मेवारी सुम्पेको छ ।
घरेलु टोलीका लागि आवश्यक खेलाडी छनौट गरी श्रेष्ठ नेतृत्वको प्रशिक्षण टोलीले प्रतियोगितामा सहभागी हुने घरेलु टोली तयार गर्नेछ ।

