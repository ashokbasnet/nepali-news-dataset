फिदिम स्पोर्टिङ क्लव फाल्गुनन्द गोल्डकपको फाइनलमा
१ माघ, पाँचथर । फिदिममा जारी फाल्गुनन्द गोल्ड कप फुटबल प्रतियोगिता अन्तरगत बिहीबारको खेलमा फिदिम स्पोर्टिङ क्लबले चर्च व्वाइज काठमाडौंलाई १-० ले हराएर फाइनल पुगेको छ ।
उपाधी रक्षा अभियानमा रहेेको फिदिमले चर्चसंगको कडा प्रतिस्पर्धाको सामना गर्दै फाइनलको यात्रा तय गरेको हो ।
मध्यान्तरपछिको ५४औं मिनेटमा भिक्टोर अमोवीको पासलाई धिरज तामाङले गरेको आकर्षक गोलले फिदिमले अग्रता प्राप्त गरेको थियो ।
चार थ्रिस्टार र एक जना सङ्कटाका खेलाडी संयोजन गरेर मैदानमा उत्रिएको फिदिमका लागि धिरजको गोल नै जितको निर्णायक गोल बन्यो ।
चर्चका अबा सेडरिक, बुद्ध लामा, सिसोक्को आड्र्मा लगायतको उत्कृष्ठ प्रदर्शन गोलको नजिकसम्म पुग्ने खेल मात्र बन्यो । गोल गर्ने अवसरका लागि कयाैं कर्नर किकको मौका पाएपनि चर्चले त्यसलाई गोलमा परिणत गर्न सकेन ।
खेलको अन्त्यतिर चर्चका मौसा बाल्लोले फल दोहोर्‍याएपछि रेक कार्ड पाएर उनी बाहिरिएका थिए ।
फिदिम स्पोर्टिङको तर्फबाट थ्रिस्टारका भिक्टोर सहित निराजन खड्का, पेटेर सेगुन, हेम गुरुङ र सङ्कटाका मनिस गुरुङले खेलेका थिए ।
फिदिम स्पोर्टिङका मनिस म्यान अफ द म्याच घोषित भए । थ्रिस्टारकै ४ जना खेलाडी रहेको कर्णसिङ सोनाम स्मृति क्लव ताप्लेजुङसँग उपाधिका लागि फिदिम स्पोर्टिङले फाइनलमा प्रतिस्पर्धा गर्नेछ ।
शनिबार हुने फाइनल खेलमा एउटै टिम थ्रिस्टारका खेलाडी एक आपसमा प्रतिद्वन्द्वीको रुपमा उत्रने भएपछि उक्त खेल दर्शकका लागि रोमाञ्चक हुने भएको छ । ताप्लेजुङको टिममा थ्रिस्टारका विस्नु सुनुवार, बिजय धिमाल, रोजिन धिमाल र पेटर एयीथायोल खेलीरहेका छन् ।
कृष्ण ओझाबाट

(सच्याइएको – यसअघि प्रकाशित तस्बिर भूलवस अर्कैको परेकोले क्षमा याचनासहित हटाइएको छ ।)

