बंगबन्धु गोल्डकपमा नेपालले बंगलादेशको सामना गर्ने

१ माघ, काठमाडौं । बंगबन्धु गोल्डकप फुटबल प्रतियोगितामा नेपालले शुक्रबार आयोजक बंगलादेशको सामना गर्दैछ ।
आजको खेल नेपालको लागि निर्णायक हुनेछ । प्रतियोगिता अन्तर्गत आजको खेलमा विजय प्राप्त गरे नेपाल सेमिफाइनल चरणमा प्रवेश गर्नेछ भने पराजित भए समूहचरणबाटै बाहिर निस्कनेछ ।
नेपालले फुटबलमा बंगलादेशसँग अहिलेसम्म खेलका पाँच खेलमा दुई खेल जितेको छ भने एक खेलमा बराबरी र दुई खेलमा पराजित भएको छ ।
२०११ मा दिल्लीमा भएको साफ च्याम्पियनसिपमा नेपालले बंगलादेशलाई पराजित गरेको थियो भने २०१३ मा काठमाडौंमा भएको मैत्रीपूर्ण खेलमा बराबरी खेलेका थिए । त्यस्तै २०१३ मा काठमाडौंमा भएको च्यालेन्ज कप छनोटको खेलमा बंगलादेशले नेपाललाई पराजित गरेको थियो । त्यस्तै काठमाडौंमा भएको साफ च्याम्पियनसिपमा नेपालले बंगलादेशलाई पराजित गरेको थियो भने २०१५ मा ढाकामा भएको मैत्रीपूर्ण खेलमा नेपाल एक शून्यले पराजित भएको थियो ।
आजको खेलमा पनि राम्रो तयारी गरेर आएको भन्दै प्रशिक्षक बालगोपाल महर्जनले जित निश्चित रहेको र सेमिफाइनलको यात्रा तय गर्ने बताएका छन् ।
आजको पहिलो खेलमा मलेसियन सुपरलिगको क्लब फेन्डा युनाइटेड र श्रीलंकाबीच हुनेछ । यि दुईबीचको नतिजाले पनि समूहको समीकरण तय गर्नसक्छ ।

