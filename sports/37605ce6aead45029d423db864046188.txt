साग : ​जुडोमा २ रजत र ३ काश्य थप

सिलोङ, फागुन ३ - भारतमा चलिरहेको १२ औं दक्षिण एशियाली खेलकुद सागमा नेपालले एक स्वर्णसँगै २ रजत र ३ काश्य पदक जितेको छ । ८ स्वर्ण पदकको लागि भएको प्रतियोगितामा सोमबार जुडोले एक स्वर्णका साथै दुई रजत र तीन कास्य पदक जित्यो । ६३ केजीकी फुपुले राउन्ड रोविनको आधारमा खेलाईएको खेलमा फुपु लामु खत्रीले स्वर्ण जितिन् । 
महिला ५२ केजीमा लिला अधिकारीले र ५७ केजीमा मनिता प्रधान श्रेष्ठले नेपालका लागि रजत दिलाए । उनलाई भारतीय खेलाडी कल्पना देवीले पछाडी पारेकी थिईन् । पाकिस्तानकी इरान साहजादी र बंगलादेशकी तहमिदा ताब्बास जेरिनले कास्य पाए ।
त्यस्तै मनिता पनि भारतीय खेलाडी अनिता चानु अङ्गोमसँग पछाडी परिन् पाकिस्तानकी सुमैला गुल र श्रीलंकाकी केएलएमपिके लियानागेले कास्य पदक प्राप्त गरे ।
स्वर्ण पदकका आशा गरिएका रमेश मगर कास्यमा सिमित हुन पुगे । उनी ६६ केजी तौल समूहमा अफगानिस्तानका खेलाडी एम आर्यनसँग सेमिफाइनलमा पराजित हुन पुगेका थिए । उनले हार ब्यहोर्नु अघि भुटानका किन्ले छिरिङ्गलाई पराजित गरेका थिए । त्यो स्पर्धामा भारतका जे सैनीले स्वर्ण प्राप्त गरेका थिए ।
पुरुषको ६० केजी तौलमा वाई पाएर सेमिफाइनल प्रवेश गरेका ईन्द्रबहादुर श्रेष्ठ अफगानी अलि पोपालसँग पराजित हुँदै कास्यमा सिमित भए । सो स्पर्धामा भारतीय भुपिन्दर सिंहले स्वर्ण र पाकिस्तानका मुदासिर अलिले कास्य पाए ।
महिलाको ४८ केजी तौलमा सरिता चौधरी पाकिस्तानकी हुमरिया आसिकीसँग सेमिफाइनलमा पराजित हुँदै कास्य पदकमा खुम्चन बाध्य पारिन् । उनी वाई पाएर सेमिफाइनलमा प्रवेश गरेकी थिईन् । सो स्पर्धामा भारतकी सुशिला देवी लिकाम्बमले स्वर्ण तथा श्रीलङकाकी एम.पी. सन्दमालीले रजत पाईन् ।
पुरुषको ७३ केजीका संजित डङ्गोल र ८१ केजीका पवन कुमार श्रेष्ठ पहिलो चरणबाट नै बाहिरिएका थिए । नेपाल जुडो संघ अध्यक्ष दीपक हर्ष बज्राचार्यले आजको नतिजा सोचे अनुरुप नभए पनि सन्तुष्ट रहेको बताए । 
तस्बिर : लोकेन्द्र बस्नेत/राखेप
