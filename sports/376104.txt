भैरहवामा रुपन्देही सुपरलीग क्रिकेट हुने, १३ क्लब सहभागी

सलमान खान
३ माघ, भैरहवा । रुपन्देही क्रिकेट संघको आयोजनामा भैरहवामा ‘बुम रेमिट रुपन्देही सुपर लिग क्रिकेट प्रतियोगिता २०७२’ सञ्चालन हुने भएको छ । जिल्लामा आयोजना हुने क्रिकेट खेलमध्ये यो सबैभन्दा महत्वाकांक्षी प्रतियोगिताको रुपमा रहेको संघले भैरहवामा पत्रकार सम्मेलन गरेर जनाएको छ ।
अगामी माघ ६ गतेदेखि भैरहवाको सिद्धार्थ रंगशालामा संचालन हुने बुम रेमिट रुपन्देही सुपर लिग क्रिकेट प्रतियोगितामा पुरानो १२ क्लबका साथै नयाँ एक क्लब गरी १३ टिमले प्रतिष्पर्धा गर्ने रुपन्देही क्रिकेट संघका अध्यक्ष प्रशान्त विक्रम मल्लले बताए ।
प्रतियोगितामा नयाँ ७ क्लबहरुले समेत सहभागिताका लागि आबेदन दिएपछि उनीहरुको बिचमा नकआउट प्रतियोगिता पुस ३० बाट सञ्चालन भैरहेको र बिजेता टिम सुपरलिगमा प्रवेश गर्ने मल्लले जानकारी दिए ।
जिल्लाको क्रिकेट इतिहासमा पहिलोपटक सुपर लिगमा सबै टिमले रंगिन ड्रेसमा खेल्ने र सेतो बल प्रयोग हुनेछ । प्रतियोगितामा लिग बिजेताले उपाधीसहित ३० हजार र उपबिजेताले १५ हजार प्राप्त गर्नेछन् । क्वाटरफाईनलमा पुग्ने ८ टिमले फागुन २० गतेबाट सञ्चालन हुने रुपन्देही टी-ट्वान्टी क्रिकेटमा सोझै प्रतिष्पर्धा गर्न पाउनेछन् भने अर्को बर्ष हुने सुपरलिगमा स्थान समेत सुरक्षित गर्नेछन् । अन्तिमका ५ टिम रेलिगेशनमा पर्ने संघका सचिव गंगाराम सुनारले बताए ।
प्रतियोगितामा मुख्य प्रायोजकका रुपमा बुम रेमिट रहेको छ भने रिलायन्स सिमेन्ट, अर्घाखाँची सिमेन्ट, नेपाल अम्बुजा सिमेन्ट, गोयन्का सिमेन्ट, गोयन्का स्टील, जिओनी मोबाइल, पायोनिअर फुड प्रोडक्ट, पवन इन्टरनेशनल होटल, नान्स रिसोर्ट, मान्यता सप्लायर्स, नेपाल टेलिकम, ब्लयाक फरेष्ट रेष्टुरेन्ट, जिबिस रुपन्देही, सिद्धार्थनगर नगरपालिका लगायत १९ संस्था सहयोगीका रुपमा रहेको आयोजकले जनाएको छ ।
प्रतियोगितामा सहभागी टिमले यसपटक देखि कम्तिमा २ जना ब्यवसायीक क्रिकेट खेलाडी -क्लब बाहिरको) खेलाउनसक्ने भएकाले प्रतियोगिता अझै रोमाञ्चक हुने अपेक्षा रहेको संघका उपाध्यक्ष सुनिल ढुंगानाले बताए । प्रतियोगितामा प्रायोजक संस्था बुम रेमिटका प्रतिनिधि तथा नेपाल क्रिकेट संघका पूर्व केन्द्रीय सदस्य आशा गुरुङलगायतले प्रतियोगिताबारे चर्चा गरेका थिए । प्रतियोगिता सञ्चालनका लागि ३ लाख रुपैयाँ खर्च हुने बताइएको छ ।

