साग स्वर्णधारी पुरस्कृत
१० माघ, काठमाडौं । दक्षिण एसियाली खेलकुदको विभिन्न ११ संस्करणमा स्वर्ण जित्न सफल खेलाडीलाई राष्ट्रिय खेलकुद परिषद् (राखेप) ले आइतबार एक कार्यक्रमबीच पुरस्कृत गरेको छ ।
सागको ११ औं संस्करण समाप्तिसम्म टिम र व्यक्तिगतमा गरी नेपाली खेलाडीको स्वर्ण जित्ने संख्या जम्मा १ सय ७ रहेको छ । स्व. र विदेशमा रहेका स्वर्ण विजेता बाहेकका खेलाडीलाई मात्र पुरस्कृत गरियो ।
उनीहरुलाई राखेप सदस्य-सचिव केशवकुमार विष्टले समान २ हजार ५ सयका दरले नगद हस्तान्तरण गरे भने राखेप सदस्यद्वय देव अधिकारीले खादा र शकुन्तला नगरकोटीले ब्याच प्रदान गरे । कार्यक्रममा उपस्थित ४६ जनालाई रकम हस्तान्तरण गरियो । दोहोरो पदक जित्नेलाई पनि एक पदक जित्ने सरह नै पुस्कृत गरियो ।
सदस्य-सचिव विष्टले यो पुरस्कार हरेक महिना आजीवन प्रदान गरिने घोषणा गर्दै साग, एसियाली र ओलम्पिकमा विभिन्न पदक जित्ने खेलाडीका लागि हरेक महिना आजीवन पुरस्कारको व्यवस्था गर्न लागिएको समेत प्रतिबद्धता व्यक्त गरे ।
सदस्य-सचिव विष्टका अनुसार प्रत्येक महिना सागको स्वर्णलाई ५ हजार, रजतलाई ३ हजार र कांस्यलाई १ हजार ५ सय तथा एसियाली खेलकुदको स्वर्णलाई १५ हजार, रजतलाई १० हजार र कांस्यलाई ५ हजार रुपैयाँ प्रदान गर्ने गरी परिषद्ले तयारी गरिरहेको छ । त्यस्तै ओलम्पिकको स्वर्णलाई २५ हजार, रजतलाई २० हजार र कांस्यलाई १५ हजार प्रत्येक महिना दिने गरी प्रस्ताव पेश गर्ने सदस्य-सचिव विष्टले जानकारी गराए ।
हाल नेपाल ओलम्पिक कमिटी -एनओसी) का अध्यक्ष जीवनराम श्रेष्ठ सदस्य-सचिव भएको बेला सागका स्वर्ण विजेतालाई प्रोत्साहन स्वरुप प्रत्येक महिना २ हजार रुपैयाँ दिने सुरुआत गरिएको थियो ।
विविध कारणले पछि त्यो रोकिएको थियो । पुरस्कारलाई प्रत्येक महिना निरन्तरता दिने उद्देश्यले राखेपले खेलाडीलाई पुरस्कृत गरेको हो ।

