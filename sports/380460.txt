आर्मी आहा ! रारा गोल्डकपको उपाधि नजिक

सन्देश श्रेष्ठ
१४ माघ, पोखरा । विभागीय टोली त्रिभूवन आर्मी क्लव आहा ! रारा गोल्डकप फुटवल प्रतियोगिताको उपाधि नजिक पुगेको छ ।
पोखरा रंगशालामा बुधबार भएको पहिलो सेमीफाइनलमा आयोजक सहारा क्लव पोखरालाई २-० गोल अन्तरले पराजित गर्दै आर्मीले फाइनलमा स्थान सुरक्षित गरेको हो । आर्मीले विहीबार हुने मनाङ मस्याङ्दी र झापा-११ बीच हुने सेमीफाइनलको बिजेतासँग शनिबार उपाधिका लागि खेल्नेछ ।
शुरुदेखी नै आक्रमक रणनीति अप्नाए पनि आर्मीले गोलका लागि भने अतिरिक्त समयसम्म कुर्नुपर्‍यो । निर्धारित ९० मिनेटको समय गोलरहित बराबरी भएपछि थपिएको ३० मिनेटको समयमा आर्मीले दुबै गोल गरेको हो ।
आर्मीका लागि १०२ मिनेटमा सन्तोष तामाङले गोल गर्दै अग्रता दिलाए । उनले करीब २२ यार्ड टाढाबाट प्रहार गरेको बल सिधै गोलमा परिणत भएको थियो । एकपछि अर्को गर्दै विपक्षीलाई लगातार दवाबमा राखेको आर्मीले १०७ मिनेटमा दोश्रो गोल गर्दै जित सुनिश्चित गर्‍यो ।
सन्तोष तामाङको लामो पासमा दीप लामाले गोल गरेका हुन् । उनले करीब २४ यार्ड टाढाबाट प्रहार गरेको बल विपक्षी किपरले रोक्ने कुनै मौका पाएनन् ।
रक्षात्मक रणनीति अप्नाएको आयोजक सहाराबिरुद्ध आर्मीले आधा दर्जन भन्दा बढी गोल गर्ने अवसर पाएको थियो । विपक्षीलाई लगातार दवाबमा राख्न सफल आर्मीले २६ औं, पहिलो हाफको ईञ्जुरी समय, ५४ औं, ८५ औं, ९७ औं र ११४ औं मिनेटमा पाएका गोल गर्ने अवसर सदुपयोग गर्न सकेन ।
सहारा क्लवले भने ४५ औं, ४८ औं र ११९ औं मिनेटमा पाएको अवसर सदुपयोग गर्न सकेन । बुधबारको खेलमा त्रिभूवन आर्मी क्लवका सन्तोष तामाङ म्यान अफ दि म्याच घोषित भए ।
जितपछि आर्मीका प्रशिक्षक मेघराज केसीले सहारा क्लबले जसरी हुन्छ टाइबे्रकरमा लैजाने रणनीति अप्नाउँदा निर्धारित समयमा गोल निकाल्न नसकेको बताए । उनले आफ्नो लक्ष्य उपाधि जित्ने भएकाले बिहीबार जसले जितेपनि उसलाई हराउन आफ्नो टिम सक्षम हुने दाबी गरे ।
पराजित टिम सहारा क्लवका प्रशिक्षक किरण श्रेष्ठले आर्मीले फिजिकल्ली पेलेर खेल्दा आफ्नो टिम दवाबमा परेको बताए । उनले बुद्ध लामा घाइते हुनु नै टर्निङ प्वाईन्ट भएको भन्दै सोही कारण पराजित हुनुपरेको जिकिर गरे ।
बुद्ध लामा ५० औं मिनेटमा घाइते भएका थिए । उनको बाँया काँधको हड्डीमा समस्या देखिएको छ। उनलाई तत्कालै उपचारका लागि अस्पताल लगिएको थियो ।

