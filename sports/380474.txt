यू १९ विश्वकप क्रिकेटः नेपालले न्युजिल्यान्डको सामना गर्ने

१३ माघ, काठमाडौं । बंगलादेशमा सुरु भएको यू १९ विश्वकप क्रिकेटमा आफ्नो पहिलो खेलमा नेपालले भोलि बिहीबार न्युजिल्यान्डको सामना गर्दैछ ।
१६ राष्ट्रले भाग लिएको प्रतियोगितामा नेपाल भने समूह ‘डी’ मा छ । जुन समूहमा भारत, आयरल्याण्ड र न्युजिल्यान्ड छन् । यू-१९ विश्वकपमा नेपालसँग पाकिस्तान, दक्षिण अफ्रिका, न्युजिल्यान्ड, जिम्बावे र बङ्गलादेशलाई पराजित गरेको इतिहास छ ।
बङ्गलादेशको खान साहेब ओसमान अली रङ्गशालामा हुने खेलमा नेपालले विजय लक्ष्यका साथ न्युजिल्यान्डको सामना गर्नेछ । यसअघि सन् २००६ मा भएको खेलमा नेपालले न्युजिल्यान्डलाई पराजित गर्दै प्लेट च्यापियन उपाधि जितेको थियो ।
नेपालले दोस्रो खेलमा शनिबार आयरल्यान्डसँग र तेस्रोमा सोमबार भारतसँग प्रतिस्पर्धा गर्नेछ ।  मलेसियामा गत अक्टोबरमा भएको आइसिसी उन्नाइस वर्षमुनिको विश्वकप छनोट  प्रतियोगिताको राउन्ड रोबिन र फाइनल खेलमा नेपालले आयरल्यान्डलाई पराजित गर्दै छनोट भएको थियो । विश्वकपमा प्रत्येक समूहको शीर्ष दुईमा रहने टोली अघिल्लो चरणका लागि छनोट हुनेछन् ।
विश्वकपमा सहभागी हुन नेपाली टोली यही माघ ६ गते नै बङ्गलादेश प्रस्थान गरेको थियो । प्रतियोगिताको तयारीमा रहेको नेपालले श्रीलङ्का र पाकिस्तानसँग अभ्यास खेल खेलको थियो । तर, दुबै खेलमा नेपालले हार व्यहोरेको थियो । रासस

