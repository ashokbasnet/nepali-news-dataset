बार्सिलोना कोपा डेल रेको सेमिफाइनलमा

१४ माघ, काठमाडौं । बार्सिलोना स्पेनिस कोपा डेल रे फुटबलको सेमिफाइनलमा प्रवेश गरेको छ । बुधबार राति भएको दोस्रो लेगमा एथ्लेटिको बिल्बाओलाई ३-१ गोल अन्तरले पराजित गरेको छ । पहिलो लेगमा २-१ को जित हात पारेको बार्सिलोना समग्राम ५-२ को जितसँगै सेमिफाइनलमा पुगेको छ ।
बार्सिलोनाको घरेलु मैदान नाउक्याम्पमा भएको खेलमा अग्रता भने बिल्बाओले लिएको थियो । १२ औं मिनेटमा बिलियम्सले गोल गर्दै बिल्बाओलाई अग्रता दिलाए ।
पहिलो हाफमा बार्सिलोनाले गोल फर्काउन सकेन । तर, दोस्रो हाफमा तीन  गोल गरेको छ । ५३ औं मिनटमा लुइस स्वरेजले बराबरी गोल परे ।
८१ औं मिनेटमा पिकेले गोल गर्दै २-१ को अग्रता दिलाए भने अन्तिमतिर नेयमारले गोल गरेपछि बार्सिलोना ३-१ को जित हात पार्न सफल भएको छ ।
२०१३ को विजेता एथ्लेटिको मडि्रड भने सेल्टाभिगोसँग समग्रमा ३-२ ले पराजित भएको छ ।

