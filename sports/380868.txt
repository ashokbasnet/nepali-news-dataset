झापालाई हराउँदै मनाङ फाइनलमा, उपाधिका लागि आर्मीसँग भिड्ने

सन्देश श्रेष्ठ
१४ माघ, पोखरा । आहा ! रारा गोल्डकपको उपाधिका लागि मनाङ मर्स्याङ्दी र त्रिभूवन आर्मी क्लब भिड्ने भएका छन् ।  बिहीबार भएको दोस्रो सेमिफाइनलमा झापा-११ लाई ४/० को फराकिलो अन्तरले पराजित गर्दै मनाङले आर्मीसँगको भिडन्त पक्का गरेको हो ।
आर्मी बुधबार आयोजक सहारा क्लव पोखरालाई पराजित गर्दै यसअघी नै फाइनलमा प्रवेश गरिसकेको छ । उपाधि भिडन्त शनिबार हुनेछ ।
पोखरा रंगशालामा भएको खेलमा मनाङको जितमा ओलावालेले हृयाट्रिक गरे भने सुजल श्रेष्ठले एक गोलको योगदान दिए ।  पहिलो हाफ निक्कै रोमाञ्चक र प्रतिष्पर्धात्मक भएको थियो । दुवै पक्ष आक्रामक रुपमा प्रस्तुत भएका थिए । खेलको १६ औं मिनेटमा मनाङका अपि|mकन खेलाडी ओलावालेले गोल गर्दै अग्रता दिलाए ।
एकगोलले पछि परेको झापा दोश्रो हाफमा थप आक्रामक भयो । विपक्षीलाई दबावमा राखेर खेल्न शुरु गरेको झापाले ७१ औं मिनेटमा दोश्रो गोल खायो । किपर विट भएको अवस्थामा ओलावालेले गोल गरे ।
दोश्रो गोल खाएपछि झापाले लय गुमायो र ७५ औं मिनेटमा तेश्रो गोल खायो । सिसोकोको क्रसमा सुजल श्रेष्ठले उत्कृष्ट गोल गरे । झापाले चौथो गोल भने ईञ्जुरी समयमा खायो । बायाँ साईडबाट बल अगाडि बढाउँदै लगेका सुजलले किपरलाई समेत विट गर्दै दिएको पासलाई पेनाल्टी एरियामा रहेका ओलावालेले गोल गर्दै हृयाट्रिरक पूरा गरे ।
मनाङले पाएका थप केही अवसर भने गोलमा परिणत गर्न सकेन । रक्षापंक्ति कमजोर देखिएको झापाले केही राम्रा अवसर पाएपनि गोलमा परिणत गर्न सकेन ।
झापाका योगेश गुरुङले नवौं मिनेटमा प्रहार गरेको फ्रिकिक मनाङका गोलकिपर किरण चेम्जोङले विफल पारे ।  ६७ औं मिनेटमा क्याप्टेन नरेन्द्रमणी लिम्बुले प्रहार गरेको बल पनि चेम्जोङले मुश्किलले जोगाए ।
त्यस्तै ८८ औं मिनेटमा झापाका खामिर गिल्सनको पासमा कर्ण लिम्बुले प्रहार गरेको बल जोगाउने क्रममा मनाङका गोलकिपर किरण चेम्जोङ घाइते भए । उनको टाउको गम्भीर चोट लागेपछि मैदानबाटै बाहिरिनुपरेको थियो ।
ईञ्जुरी समयको तेश्रो मिनेटमा दिलेन लोक्तानले प्रहार गरेको बल क्रसबार भन्दा केही माथीबाट बाहिरिएको थियो । ओलावाले म्यान अफ दी म्याच घोषित भए । यसअघि एक गोल गरेका उनी सर्वाधिक गोलकर्ताका दाबेदार पनि हुन् ।

