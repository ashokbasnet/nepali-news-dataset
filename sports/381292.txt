अष्ट्रेलियामा भारतले जित्यो सिरिज

१५ माघ, काठमाडौं । मेलबर्नमा खेलिएको दोस्रो टी-२० क्रिकेटमा भारतले अष्ट्रेलियामाथि २७ रनको जित हात पारेको छ । यससँगै उसले तीन म्याचको सिरिज २-० आफ्नो पक्षमा पारेको छ ।
भारतले अष्ट्रेलियासामू १८५ रनको लक्ष्य पेश गरेको थियो । तर, घरेलु टोलीले २० ओभरमा ८ विकेट गुमाएर १५७ रन मात्र बनाउन सक्यो ।
अष्ट्रेलियाको सुरुवात निकै राम्रो थिए । एरोन फिन्च र शन मार्सले पहिलो विकेटका लागि ९४ रनको साझेदारी गरे । खासगरी फिन्चले विस्फोटक ब्याटिङ गरेका थिए । तर, २३ रन बनाएर मार्स आउट भएपछि अष्ट्रेलिया समस्यामा पर्‍यो र लगातार विकेट गुमायो ।
लिन २, म्याक्सवेल १ र वाट्सन १५ रनमा आउट भए । पिन्च ७४ रन बनाए पाँचौं विकेटका रुपमा आउट भए । ४८ बलको सामना गरेका उनले ८ चौंका र दुई छक्का हाने ।
यसअघि पहिले ब्याटिङ गरेको भारतले २० ओभरमा ३ विकेट गुमाएर १८४ रन बनाएको थियो ।
रोहित शर्माले ६० रन बनाए भने विराट कोहली ५९ रनमा आउट भए । शिखर धवनले ४२ रनको योगदान दिए । पहिलो टी-२० मा नचलेका शिखर धवनले यो खेलमा भने राम्रो प्रदर्शन गरे ।
रोहित र शिखरले पहिलो विकेटका लागि ९७ रनको साझेदारी गरे ।

