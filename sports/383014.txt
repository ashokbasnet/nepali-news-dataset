लिभरपुललाई हराउँदै लिसेस्टर शीर्ष स्थानमा
२० माघ, काठमाडौं । जेमी भर्डीको दुई गोलको मदतमा लिभरपुललाई पराजित गर्दै लिसेस्टर सिटीले इंग्लिस प्रिमियर लिग फुटबलमा तीन अंकको अग्रता कायमै राखेको छ ।
मंगलबार राति भएको खेलमा लिग लिडर लिसेस्टरले लिभरपुललाई २-० गोल अन्तरले पराजित गरेको हो ।
घरेलु मैदानमा भएको खेलमा लिसेस्टरले दुबै गोल दोस्रो हाफमा गरेको हो ।
६० औं मिनेटमा रियाद महरेजले दिएको लामो पासमा भर्डीले करिव २५ यार्डबाट उत्कृष्ट गोल गरे । ७१ औं मिनेटमा भर्डीले दोस्रो गोल गरे ।
लिसेस्टर यो सिजन उपाधिको बलियो दाबेदारका रुपमा छ । तर, लिरभपुललाई हराएर पनि उसको परीक्षा अझै सकिएको छ ।
अबको दुई साताको खेलले लिसेस्टरको च्याम्पियन बन्ने सपना निर्भर रहन्छ । शनिबार लिसेस्टरले अर्को उपाधि दाबेदार म्यानचेष्टर सिटीको सामना गर्नेछ भने १४ फेब्रुअरीमा आर्सनलसँग खेल्नेछ । आर्सनल पनि उपाधि दाबेदार हो ।
लिगमा २४ औ राउण्डको खेल सकिँदा लिसेस्टर ५० अंकसहित शीर्ष स्थननमा छ । दोस्रो स्थानमा रहेको सिटीको ४७ अंक छ भने तेस्रो र चौथो स्थानमा रहेको टोटनहृयाम र आर्सालको समान ४५/४५ अंक छ ।

