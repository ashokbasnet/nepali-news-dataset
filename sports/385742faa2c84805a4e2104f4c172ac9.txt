अस्ट्रेलिया ६० रनमै अलआउट

एसेज सिरिज अन्तर्गत चौथो क्रिकेटको पहिलो पालीमा अस्ट्रेलिया ६० रनमा अलआउट भएको छ । घरेलु टोली इंगल्याण्डका स्टुवार्ड बोर्डले आक्रामक बलिङ गर्दै ८ विकेट लिएपछि अस्ट्रेलिया ६० रनमा अल आउट भएको हो ।
२५ बलमा सुरुका ५ विकेट गुमाएको अस्ट्रेलियाका लागि मिचेल जोनसनले १३ र माइकल क्लार्कले १० रन बनाउनुबाहेक अरुले दोहोरो अंकमा रन जोड्न सकेनन् । उसका क्रिस रोजर्स, डेभिड वार्नर, सौन मार्सले रनको खाता नै खोल्न सकेनन् । अस्ट्रेलिया यसअघि १ सय १३ वर्ष अघि इंगल्याण्डसँग टेष्ट क्रिकेटमा ३६ रनमा अलआउट भएको थियो । सन् १९०२ को मे २९ मा भएको खेलमा अस्ट्रेलिया २३ ओभरमा मात्रै ३६ रन बनाएर अल आउट भएको थियो । यस्तै १ सय २७ वर्ष अघि इंग्ल्याण्ड विरुद्धको टेस्टमा अस्ट्रेलिया ४२ रनमा अलआउट भएको थियो । सन् १८८८ को फेब्रुअरी १० मा भएको खेलमा अस्ट्रेलिया ३७ दशमलव ३ ओभरमा ४२ रन बनाएर अल आउट भएको थियो ।
इंग्ल्याण्ड विरुद्धको टेस्टमा एक सय १९ वर्ष अघि अस्ट्रेलिया ४४ रन बनाएर अलआउट भएको थियो । सन् १८९६ को अगस्ट १० मा भएको खेलमा अस्ट्रेलिया २६ ओभरमा मात्रै ४४ रन बनाएर अलआउट भएको थियो । इंग्ल्याण्ड पनि अस्ट्रेलिया विरुद्धको टेस्टमा न्युन स्कोरमा अलआउट भएको छ । एक सय २८ वर्ष अघि अस्ट्रेलियाको सिड्नीमा भएको खेलमा इंग्ल्याण्ड मात्रै ४५ रन बनाउँदा अलआउट भएको थियो । सन् १८८७ को जनवरी २८ मा भएको खेलमा इंग्ल्याण्ड ३५ दशमलव ३ ओभरमा ४५ रन बनाएर अलआउट भएको थियो ।
अस्ट्रेलिया विरुद्धको टेस्टमा इंग्ल्याण्ड ६७ वर्ष अघि अर्थात सन् १९४८ को अगस्ट १४ मा भएको खेलमा ४२ दशमलव १ ओभरमा ५२ रन बनाएर अलआउट भएको थियो । यस्तै एक सय २७ वर्ष अघि सन् १८८८ को जुलाई १६ मा भएको अस्ट्रेलिया विरुद्धको टेस्टमा इंग्ल्याण्ड ५३ रन बनाएर अल आउट भएको थियो । एक सय १९ वर्ष अघि सन् १८९६ को जनु २२ मा भएको इंग्ल्याण्ड विरुद्धको खेलमा अस्ट्रेलिया पनि २२ दशमलव ३ ओभरमा ५३ रन नै बनाउँदा अलआउट भएको थियो । इंग्ल्याण्ड विरुद्धको ७९ वर्षअघि सन् १९३६ को डिसेम्बर ४ मा भएको खेलमा अस्ट्रेलिया ५८ रनमा अलआउट भएको थियो । त्यस अघि एक सय २७ वर्षअघि सन् १८८८ को जुलाई १६ मा भएको इंग्ल्याण्ड विरुद्धको खेलमा अस्ट्रेलिया २९ दशमलव २ ओभरमा ६० रन बनाएर अलआउट भएको थियो ।
– एजेन्सीको सहयोगमा
