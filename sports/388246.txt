स्वरेजको हृयाट्रिकसँगै बार्सिलोनाको सहज जित
३ फागुन, काठमाडौं । लुइस स्वरेजको हृयाटि्रकसँगै बार्सिलोनाले स्पेनिस ला लिगा फुटबलमा सेल्टा डि भिगोमाथि सहज जित हात पारेको छ ।  आइतबार राति भएको खेलमा बार्सिलोनाले सेल्टा डि भिगोलाई ६-१ गोल अन्तरले हराएको हो ।
घरेलु मैदानमा भएको खेलमा बार्सिलोनाले २८ औं मिनेटमा लिओनल मेस्सीको गोलबाट अग्रता लिएको थियो । तर, ३९ औं मिनेटमा सेल्टा डि भिगोले पेनाल्टीमार्फत बराबरी गोल फर्कायो ।
दोस्रो हाफमा भने बार्सिलोना हावी भयो । ५९ औं मिनेटमा गोलको खाता खोलेका स्वरेजले ७५ र ८१ मिनेटमा गोल गर्दै हृयाटि्रक पुरा गरे । खेलको ८४ औं मिनेटमा राकिटिकले गोल गरे भने अन्तिममा नेयमारले गोल गरेपछि बार्सिलोना ६-१ ले विजयी भएको छ ।
जितपछि बार्सिलोनाको २३ खेलबाट ५७ अंक भएको छ । एथ्लेटिको मडि्रड ५४ अंकसहित दोस्रो स्थानमा छ र उसले एक खेल बढी खेलेको छ ।

