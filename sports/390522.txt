अन्तिम टेष्टमा म्याकलमको रेकर्ड, ५४ बलमै हाने १०० रन
८ फागुन, काठमाडौं । न्यूजिल्याण्डका ब्रान्डन म्याकलमले करियरको अन्तिम टेष्टमा ‘फास्टेष्ट १००’ को रेकर्ड बनाएका छन् । उनले ३० वर्ष पुरानो रेकर्ड तोडेका हुन् ।
अष्ट्रेलियाविरुद्धको दोस्रो टेष्टमा ब्राण्डन म्याकलमले ५४ बलमा शतक पुरा  गरेका हुन् । ३६ औं ओभरको तेस्रो बलमा छक्का हानेका उनले त्यसअघि लगातार तीन चौका हान्दै शतक पुरा गरे ।
यसअघि वेष्टइण्डिज भिभिएन रिचार्डसले १९८६ मा इंग्ल्याण्डविरुद्धको टेष्टमा ५६ बलमा १०० रनको रेकर्ड बनाएका थिए । पाकिस्तानका मिसबाह उलहकले २०१४ मा अष्ट्रेलियाविरुद्ध त्यो रेकर्ड बराबरी गरे पनि तोड्न सकेनन् । तर, म्याकलम सफल भएका छन् ।
म्याकलम ७९ बलमा २१ चौका र ६ छक्कासहित १४५ रन बनाएर आउट भएका छन् ।

