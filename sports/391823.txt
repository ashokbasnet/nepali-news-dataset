बार्सिलोना प्रशिक्षकः जब म आब्राकाडाब्रा भन्छु, जादु सुरु हुन्छ
११ फागुन, बार्सिलोना । बार्सिलोनाका प्रशिक्षक लुइस इनरिकेेले तीन स्ट्राइकर लिओनल मेस्सी, लुइस स्वरेज र नेयमार (एमएसएन) आर्सनलविरुद्ध जादु देखाउन तयार रहेको दाबी गरेका छन् ।
डिफेण्डिङ च्याम्पियन बार्सिलोनाले बुधबार राति नकआउट चरणको पहिलो लेगमा आर्सनलसँग खेल्दैछ । इमिरेट्स स्टेडियममा हुने खेलका लागि बार्सिलोनाको टोली लण्डन आइसकेको छ ।
बार्सिलोनाका तीन स्ट्राइकर एमएसएनले यो सिजन मात्र ९१ गोल गरिसकेको छन् ।
आर्सनलसँगको खेल अघि बार्सिलोनाका प्रशिक्षक इनरिकेले तीन स्ट्राइकरलाई उत्कृष्ट प्रदर्शनका लागि कसरी प्रेरित गर्छन् भन्ने जवाफ दिएका छन् । उनले भने, मेस्सी, स्वरेज र नेयमारलाई म के भन्ने गर्छु ? आब्राकाडाब्रा । त्यसपछि जादु सुरु हुन्छ ।’ प्रशिक्षक इनरिकेले मेस्सी, स्वरेज र नेयमारले उत्कृष्ट खेलिरहेको भन्दै उनीहरुको प्रशिक्षक हुन पाएकोमा गर्व लाग्ने बताए  ।

