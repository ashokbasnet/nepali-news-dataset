मनाङलाई हराउँदै पुलिस सेमिफाइनलमा
११ फागुन, विराटनगर । मनाङ मस्याङ्दीलाई पेनाल्टीमा हराउँदै नेपाल पुलिस क्लब विराट गोल्डकपको सेमिफाइनलमा प्रवेश गरेको छ ।
पुलिसले हेटौंडामा सम्पन्न हेटांैडा गोल्डकप विजेता मनाङलाई पेनाल्टी सुट आउटमा ३-२ गोल अन्तरले पराजित गरेको हो ।
निर्धारित ९० मिनेटको खेल एक-एकको वरावरीमा रोकिएपछि २० मिनेट थप गरिएको थियो । तर थप गरिएको समयमा पनि गोल गर्न नसकेपछि खेलको निर्णय पेनाल्टीमार्फत लिइएको थियो ।
पेनाल्टी सुट आउटमा पुलिसका तर्फबाट जुमानु राई, भरत साह, हेम तामाङले गोल गरे भने भोला सिलवालको प्रहार बाहिरिएको थियो ।
मनाङका तर्फबाट सुजल श्रेष्ठ र मौसाले गोल गरेका थिए भने अनिल गुरुङ, सिसोकोको प्रहार पुलिसका गोल किपर रोशन खडकाले बचाएका थिए । विश्वास श्रेष्ठको प्रहार बाहिरिएको थियो । पुलिसका गोल किपर रोशन खडका खेल सकिन एक मिनेट बाकी रहेको स्थीतीमा विशाल श्रेष्ठको स्थानमा गोल पोष्ट सम्हाल्न पुगेका थिए ।
यसअघि निर्धारित ९० मिनेटको खेलमा पुलिसले ७० औ मिनेटमा अग्रता लिएको थियो । भोल सिलवालको कर्नरमा कप्तान जुमानु राईले हेड गरेको बलमा विनोद कार्कीले गोल गरेका थिए । तर, मनाङले अतिरिक्त समयको दोस्रो मिनेटमा सुजल श्रेष्ठले गोल गरी खेल बरावरीमा ल्याएका थिए ।

