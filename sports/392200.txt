पोखरा कप फुटबल चैत दोश्रो साता
सन्देश श्रेष्ठ
११ फागुन, पोखरा । मनकामना केबुलकार पोखरा कप अन्र्तराष्ट्रिय फुटवल प्रतियोगिता चैतको दोश्रो साता हुने भएको छ ।  यस वर्ष प्रतियोगिता हुने/नहुने अन्यौलता छाइरहेको बेला आयोजक कास्की जिल्ला फुटवल संघ (एन्फा) कास्कीले मिति घोषणा गरेको हो ।
आर्थिक विवाद उत्पन्नपछि अधिवेशन गर्ने तयारीमा जुटेको एन्फा कास्कीलाई केन्द्रले अधिवेशन रोकेर प्रतियोगिता गर्ने मिति नदिँदा अन्यौलता छाएको थियो ।
केन्द्रको सहमतिमा एन्फा कास्कीले आउँदो चैत ८ गतेदेखी २० गतेसम्म प्रतियोगिता आयोजना गर्ने मिति सार्वजनिक गरेको हो । प्राविधिक कारणले गर्दा केहि समय अघि हुनु पर्ने प्रतियोगिता यस वर्ष ढिला भएपनि गर्ने निर्णय भएको एन्फा कास्कीका कार्यवाहक अध्यक्ष धरमबहादुर लामिछानेले बताए ।
प्रतियोगितामा विदेशी टिम सहित नेपालका विभागीय तथा एडिभिजनका क्लवहरुसहित १२ टिमको सहभागिता रहनेछ । विजेता टोलीलाइ उपाधि सहित ३ लाख ५५ हजार, उपविजेतालाई २ लाख एक हजार साथमा ट्रफी मेडल प्रमाण-पत्र वितरण गरीने आयोजक एन्फा कास्कीले जनाएको छ ।
प्रतियोगिताको तयारी शुरु गरिएपनि एन्फा कास्कीको विवाद भने मिलिसकेको छैन । विवाद मिलाउनको लागि भन्दै केन्द्रलाई जानकारी नदिई अधिवेशन गर्न लागेको समाचार सार्वैजनिक भएपछि केन्द्रले हस्तक्षेप गर्दै अधिवेशन रोकेको थियो ।
अधिवेशन हुने चर्चा चलिरहँदा पदाधिकारीबीच आर्थिक घोटालाको आरोप प्रत्यारोपको दोहोरी नै चल्यो । यद्यपि अहिले विवाद मिलिसकेको दुबै पक्षको दाबी छ । तर, पनि एन्फाले अधिवेशन गर्ने अनुमति दिएको छैन ।

