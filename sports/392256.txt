मेस्सी चम्किएपछि बार्सिलोनाले आर्सनललाई हरायो

१२ फागुन, काठमाडौं । लिओनल मेस्सीले दुई गोल गरेपछि च्याम्पियन्स लिग फुटबलको नकआउट चरणको पहिलो लेगमा बार्सिलोनाले आर्सनललाई हराएको छ ।
मंगलबार राति व्यहोरेको २-० को हारसँगै आर्सनल लगातार छैटौं सिजन पनि च्याम्पियन्स लिगको अन्तिम १६ बाटै बाहिरिने सम्भावना बलियो भएको छ । आर्सनलले अब दोस्रो लेग बार्सिलोनाको घरेलु मैदानमा खेल्नेछ, जहाा मेस्सी, नेयमार र स्वरेज हुनेछन् ।
घरेलु मैदान इमिरेट्स स्टेडियममा भएको खेलमा आर्सनलका चेम्बरलेन र ओलिभर रिजउडले गोल गर्ने राम्रो मौका पाएका थिए । तर, ७१ औं मिनेटमा नेयमार र स्वरेजसहित संलग्न भएको काउन्टर अट्याकमा मेस्सीले गोल गर्दै बार्सिलोनालाई अग्रता दिलाए ।
त्यसको छ मिनेटपछि नै म्याथु फल्मिनीले मेस्सीलार्इ फल गरेपछि बार्सिलोनाले पेनाल्टी पायो, जसमा मेस्सीले गोल गरे । यो च्याम्पियन्स लिगमा आर्सनलविरुद्ध उनको आठौं गोल समेत हो ।
खेलमा बार्सिलोना हावी भएको थियो । उसका लुइस स्वरेजको प्रहार बारमा लागेको थियो भने अर्का स्ट्राइकर नेयमारको गोल प्रयासलाई आर्सनलका किपर पिटर चेकले असफल पारेका थिए ।

