क्यापिटल वान कपको उपाधि म्यानचेष्टर सिटीलाई

१७ फागुन, काठमाडौं । लिभरपुललाई पेनाल्टीमा पराजित गर्दै म्यानचेष्टर सिटीले क्यापिटल वान कपको उपाधि जितेको छ ।
आइतबार राति भएको फाइनलमा म्यानचेष्टर सिटी र लिभरपुलले १-१ को बराबरी खेलेका थिए । तर, पेनाल्टीमा म्यानचेष्टर सिटीका गोलकिपर विली काबालेरो हिरो बने । ३४ वर्षका अर्जेन्टिनी गोलकिपरले लिभपुलका लुकास, काउटिन्हो र एडम लालानाको पेनाल्टी रोके र म्यानचेष्टर सिटी ३-१ गोल अन्तरले विजयी भएको छ ।
यसअघि निर्धारित ९० मिनेटको खेलको ४९ औं मिनेटमा सिटीले फर्नान्डिहोको गोलबाट अग्रता लिएको थियो । तर, ८३ औं मिनेटमा काउटिन्होले लिभरपुलका लागि बराबरी गोल फर्काए ।
निर्धारित समयको खेल बराबरीमा सकिएपछि थप ३० मिनेटका खेल भयो । तर, दुबै टीमले गोल गर्न सकेन र खेलको निर्णय टाइब्रेकरबाट लिइयो, जसमा लिभरपुल चुक्यो ।

