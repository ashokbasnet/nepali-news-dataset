सागमा रजत विजेता उसु खेलाडी विन्दु पुन पोखरामा सम्मानित
सन्देश श्रेष्ठ
२२ फागुन, पोखरा । दक्षिण एसियाली खेलकुद (साग)मा उसुतर्फ रजत पदक विजेता विन्दु पुन मगर लेकसाईड क्योकुसिन कराँते डोजाङद्वारा सम्मानित भएकी छन् ।
लेकसाईड क्योकुसिन डोजाङकी प्रशिक्षार्थी पुनले पदक जितेर लेकसाईड डोजाङसहित खेलकुद र समग्रमा देशकै ईज्जत प्रतिष्ठा बढाएको भन्दै नगद दश हजार पाँच सय सहित सम्मान गरेको हो ।
कार्यक्रममा राष्ट्रिय खेलकुद परिषदका सदस्य फत्तबहादुर गुरुङ, जिल्ला खेलकुद विकास समितिका सदस्य नोना गुरुङ, नेपाल सिन क्योकुसिन कराँते संघका पश्चिमाञ्चल प्रमुख शिव गुरुङ र लेकसाईड डोजाङका अध्यक्ष अशोक लामा लगायतको सम्मान गरेका थिए ।
विन्दुले माघ २२ गतेदेखी फागुन ५ गतेसम्म भएको बाह्रौं दक्षिण एसियाली खेलकुद (साग)मा उसुको खुल्ला प्रतिष्पर्धामा रजत पदक जितेकी थिईन् । कराँते खेलाडी उनी उसुको एक महिने तालिम लिएलगत्तै छनौट भएकी थिईन् । म्याग्दी घर भएकी विन्दु हाल पोखरा-६ लेकसाईडमा बस्छिन् भने पोखराको मंगला शिक्षा कलेजमा कक्षा १२ मा अध्ययरत छिन् ।
एसियन खेलकुदमा सहभागिता जनाईसकेकी २१ वर्षीया विन्दुले यसअघी राष्ट्रिय स्तरको खेलमा ४ स्वर्ण जितेकी छन् ।
सम्मानित खेलाडी विन्दुले सम्मानले आफूलाई खेलमा लागिरहन हौसला मिलेको बताइन् । उनले आफ्नो लागि खेल नै जीवन भएकाले खेललाई निरन्तरता दिने प्रतिबद्धता जनाईन् ।

