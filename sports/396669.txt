पोखरा म्याराथनको उपाधि सशस्त्रका नारायण थापालाई
२२ फागुन, पोखरा । सफल पोखरा अन्र्तराष्ट्रिय म्याराथन प्रतियोगिताको उपाधि सशस्त्र प्रहरीको एपीएफका नारायण थापाले जितेका छन् ।
भूतपूर्व खेलाडी मञ्च नेपाल पोखराको आयोजनामा शनिबार सम्पन्न म्याराथनमा ६९ जना प्रतिष्पर्धीलाई पछि पार्दै थापा प्रथम भएका हुन् ।
उनले निर्धारित दुरी ४२.१९५ किलोमिटर २ घण्टा ३२ मिनेट ४ सेकेण्डमा पार गरी प्रथम भए । धादिङ मुल घर भएका थापा म्याराथनमा पहिलो पटक सहभागि भएका हुन् ।
म्याराथनमा भोजपुरका मिक्सन तामाङ र एपीएफकै खिमबहादुर खत्री तेस्रो भए । म्याराथनको उपाधि विजेता थापाले ६० हजार, उपबिजेता तामाङले ४० हजार, तृतीय हुने खत्रीले २५ हजार पुरस्कार पाए ।
प्रतियोगितामा पहिलो र दोश्रो रोजाईका खेलाडी सहभागि थिएनन् । सागमा सहभागी खेलाडीहरु प्रतिस्पर्धामा समावेश गरिएको थिएन ।
प्रतियोगिता अन्तर्गत छात्र ५ किलोमिटर दौडमा बेथानी आवासीय विद्यालयका विनोद गुरुङ प्रथम, भए । त्यस्तै छात्रातर्फ पोखरा १८ मसिनाकी अस्मिता मगरले जितिन । ५ किलोमिटर पुरुष/महिला दौडमा उपाधि बिजेताले ७/७ हजार पुरस्कार पाए ।
पुरुष हृविल चियर प्रतियोगितामा सुरेश गौली प्रथम, भरत अधिकारी द्वितीय र भरतविक्रम वानिया तृतीय भए । त्यस्तै, महिला हृविलचियर तर्फ लक्ष्मी सुनार प्रथम, धना मगर द्वितीय र अञ्जु वराल तृतीय भए । महिला/पुरुष हृविलचियर तर्फ प्रथम हुनेले ३ हजार, द्वितीय हुनेले २ हजार र तृतीय हुनेले १ हजारसहित प्रमाणपत्र प्राप्त गरे ।
२०५५ सालदेखी आयोजना हुँदै आएको पोखरा अन्र्तराष्ट्रिय म्याराथन मूख्य प्रायोजकको अभावमा पछिल्लो ५ वर्षदेखी स्थगित भएको थियो ।

