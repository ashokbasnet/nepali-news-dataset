आर्सनलले टोटनहृयामसँग बराबरी खेल्यो

२२ फागुन, काठमाडौं । इंग्लिस प्रिमियर लिग फुटबलमा १० खेलाडीमा सिमित आर्सनलले टोटनहृयामसँग बराबरी खेलेको छ । यससँगै टोटनहृयामले शीर्ष स्थानमा उक्लने मौका गुमाएको छ भने आर्सनलले उपाधिको सम्भावना कायमै राखेको छ ।
शनिबार भएको उत्तरी लण्डन डर्बीमा आर्सनलले बलियो टोली टोटनहृयामसँग २-२ गोलको बराबरी खेलेको हो ।
टोनहृयामको घरेलु मैदानमा भएको खेलमा आर्सनलले ३५ मिनेटभन्दा बढी १० खेलाडीमा रहेर खेलेको थियो । ५५ औं मिनेटमा फ्रान्सिस कोकलिनले रातो कार्ड पाए ।
त्यसअघि ३९ औं मिनेटमा एरोन रोम्सीले गोल गर्दै पहिलो हाफमा आर्सनललाई अग्रता दिलाएका थिए ।
तर, १० खेलाडीमा सिमित भएपछि आर्सनलले लगातार दुई गोल खायो । ६० औं मिनेटमा टोटनहृयामले बराबरी गोल फर्कायो भने दुई मिनेटपछि नै हृयारी केनले गोल गर्दै २-१ को अग्रता दिलाए ।
तर, ७६ औं मिनेटमा एलेक्स सान्चेजले बराबरीमा गोल फर्काए । खेलमा थप गोल हुन सकेन र दुबै टिमले अंक बाँडेका छन् ।
बराबरीपछि टोटनहृयामको २९ खेलबाट ५५ अंक छ र दोस्रो स्थानमा छ भने तेस्रो स्थानमा रहेको आर्सनलको ५२ अंक छ । लिग लिडर लिसेस्टरको ५७ अंक छ र उसले एक खेल कम खेलेको छ ।

