आर्मीलाई हराउँदै हेटौंडा फाइनलमा
२६ फागुन, सिमरा । साविक बिजेेता त्रिभुवन आर्मी क्लबलाई सडन डेथमा स्तब्ध पार्दै विजय युथ क्लब हेटौंडा सिमरामा जारीसातौं सिमरा गोल्डकपको फाइनलमा प्रवेश गरेको छ ।
सिमरा रंगशालामा बुधबार भएको पहिलो सेमिफाइनल खेलमा आर्मीबिरुद्ध सडन डेथमा नतिजा निकाल्दै हेटौंडा उपाधि नजिक पुगेको हो ।

प्रतिस्पर्धात्मक खेलको निर्धारित समय १-१ को बराबरीमा सकिएपछि अतिरिक्त समय थपिएको थियो । अतिरिक्त समयमा पनि नजिता आउन नसकेपछि खेल टाईब्रेकरमा धकेलियो । टाइब्रेकरमा समेत ५-५ को बराबरी भएपछि खेल सडन डेथमा पुगेको हो ।
सडन डेथमा आर्मीका सन्तोष तामाङको प्रहार पोष्टमा ठोक्किदा हेडौंडाका सुनिल बिकले गोल गर्दै टिमलाई जित दिलाएका थिए । यसअघि टाइब्रेकरमा आर्मीका जितेन्द्र कार्की, भरत खवास, रजिन धिमाल, दिपक गुरुङ र गोलरक्षक बिकेश कुथुले गोल गरेका थिए । हेटौंडाका लागि सुनिल बल, सन्जय राज बाहक, भुपाल गुरुङ, रवि भण्डारी र बिश्व अधिकारीले गोल गरेका थिए ।
खेलको सुरुवातमै खेलमा अग्रता लिएपनि आर्मी अन्तिम समयमा सम्हालिन नसक्दा हेटौंडाले बराबरी गोल फर्काएको थियो । खेलको १० औ मिनेटमा आर्मीले पेनाल्टीमार्फत अग्रता लिएको थियो । हेटौंडाका मनोज बिष्टले टंक बस्नेतलाई लडाएपछि पाएको पेनाल्टीमा आर्मीका जितेन्द्र कार्कीले गोल गर्दै टिमलाई अग्रता दिलाएका थिए ।
आर्मीविरुद्ध उत्कृष्ट प्रदर्शन गरेको हेटौडाले थुप्र्रै अवसर बनाएपछि पहिलो हाफमा गोल फर्काउन सकेन् । आर्मीले पनि पहिलो हाफमा पाएको केही अवसर चुकाउन पुग्दा अग्रता बढाउन सकेन ।

