धुर्मुसले भने– अन्तर्राष्ट्रिय क्रिकेट रगंशाला निर्माणका लागि चितवन उपयुक्त

मंगलबार अपरान्ह भरतपुर महानगरपालिका–२० मा रहेको चित्रवन रंगशाला परिसरको अवलोकन तथा निरीक्षणपछि धुर्मुसले अन्तर्राष्ट्रिय स्तरको क्रिकेट रंगशाला निर्माणका लागि खेल मैदानको हिसाबले उपयुक्त भएको बताए । ‘जमिन अत्यन्तै राम्रो छ, रंगशाला निर्माणका लागि धेरै कुराहरु छन्, यो मैदान रंगशाला निर्माणका लागि उपयुक्त छ,’ उनले भने ।

अहिले रंगशालाका लागि संभावित स्थानहरुको अवलोकन र निरीक्षण गरिरहेको भन्दै उनले छिट्टै स्थान छनौट गरिने बताए । ‘आईसीसीको रुल हामीले फलो गर्नुपर्छ, क्रिकेट टेक्निकल गेम भएकाले सबै अध्ययनपछि काम अघि बढाउँछौं,’ उनले भने ।

भरतपुर महानगरपालिकाले गरेको जग्गा उपलब्ध गराउने निर्णय स्वागतयोग्य भएको भन्दै उनले खुशी व्यक्त गरे । ‘भरतपुरले जग्गा दिने घोषणा लगत्तै हामी चितवन आईपुग्यौं, महानगरको पत्र पाउनुभन्दा अगाडि नै हामी यहाँको जग्गा अवलोकन गर्न आइपुग्यौंं,’ उनले भने ।

धुर्मुसले रंगशाला निर्माण समिति बनिसकेकोले सम्बन्धित निकाय, विज्ञ र प्राविधिकको राय सल्लाह सुझाव अनुसार नै रंगशाला निर्माणस्थलको टुंगो लगाउने बताए । ‘अहिले हामी जग्गामात्रै निरीक्षण गरिरहेका छौं, रुपन्देहीको सिद्धार्थ रगंशाला, सैनामैनाको मैदान हेरेर चितवन आएका हौं, अब हेटौंडाका केही स्थान पनि हेर्छौं,’ उनले भने ।

कलाकार धुर्मुसले अन्तर्राष्ट्रियस्तरको क्रिकेट रंगशाला निर्माणपछि भगवान गौम बुद्ध नेपालमा जन्मिएको भनेर प्रचार गरिरहन नपर्ने बताए । सबैलाई प्रतिनिधित्व गर्ने गरी नै अन्तर्राष्ट्रिय रगंशालाको नाम लर्ड बुद्ध क्रिकेट स्टेडियम (गौतम वुद्ध अन्तर्राष्ट्रिय क्रिकेट रगंशाला) राखिएको भन्दै यसले नै विश्वमा नेपाललाई बुद्ध जन्मिएको देश भनेर चिनाउने बताए ।

उनले अहिलेसम्म निर्माणाधीन मुलपानी क्रिकेट रगंशाला पनि निकै उपयुक्त देखिए पनि अन्य स्थानहरुको पनि अवलोकन गरिरहेको बताए ।
