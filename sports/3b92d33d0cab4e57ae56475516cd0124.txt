विश्वकप छनोटमा चीनको पहिलो जित, दक्षिण कोरिया पराजित

गएराति आफ्नै मैदानमा भएको खेलमा चीनले दक्षिण कोरियालाई १–० ले हरायो । जितपछि चीन विश्वकप फुटबल छनोट एसियाली समूह ‘ए’ को अंक तालिकामा पाँचौ स्थानमा उक्लिएको छ ।

समुहका १० मध्ये ६ खेल सकिँदा चीनको ५ अंक छ । शीर्ष स्थानमा रहेको ईरानको १४ अंक छ भने १० अंक जोडेको दक्षिण कोरिया दोस्रो स्थानमा छ । ९ अंक जोडेको उज्वेकिस्तान तेस्रो स्थानमा रहँदा चौथो स्थानको सिरियाको ८ अंक छ । चीन पाँचौं स्थानमा छ भने ६ खेलबाट ४ अंक मात्रै जोडेको कतार तालिकाको पुछारमा छ ।

गएराति भएका अन्य खेलहरुमा ईरानले कतारलाई तथा उज्वेकिस्तानले सिरियालाई १–० ले हराएका छन् ।

विश्वकप फुटबल छनोटअन्तर्गत एसियाली समुह ‘बी’ का खेलमा साउदी अरेबिया र जापान विजयी भएका छन् । साउदी अरेबियाले थाईल्याण्डलाई ३–० ले हराउँदा जापानले युएईलाई २–० ले पाखा लगाएको छ ।

अष्ट्रेलियालाई भने ईराकले १–१ गोलको बराबरीमा रोकेको छ । यो समुहका ६ खेलहरु सकिँदा १३/१३ अंक जोडेका साउदी अरेबिया र जापान शीर्ष दुई स्थानमा रहेका छन् । तेस्रो स्थानको अष्ट्रेलियाको १० अंक छ ।
