नेपालसँग भिड्न नामिबियाको राष्ट्रिय क्रिकेट टोली काठमाडौं आइपुग्यो

काठमाडौं, वैशाख २ । विश्व क्रिकेट लिग च्याम्पियनसिपमा सहभागिता जनाउन नामिबियाको राष्ट्रिय क्रिकेट टोली नेपाल आइपुगेको छ ।कीर्तिपुरस्थित त्रिवि मैदानमा यही वैशाख ४ र ६ गते हुने उक्त प्रतियोगितामा सहभागिता जनाउने १७ सदस्यीय नामिबियाको टोली विहीबार नेपाल आइपुगेको हो ।उक्त टोलीलाई सोल्टी होटलमा राखिएको नेपाल क्रिकेट संघ (क्यान)की कार्यकारी अधिकृत भावना घिमिरेले जानकारी दिइन् ।नेपालका लागि नामिबियासँग खेल निकै महत्वपूर्ण मानिएको छ । अघिल्लो चरण प्रवेश गर्नका लागि नेपाललाई दुबै खेल जित्नैपर्ने दबाब छ ।यदि नेपालले दुबै खेलमा नामिबियालाई पराजित गर्नसके नेपालको शीर्ष चारभित्र पर्ने सम्भावना बलियो हुनेछ ।उक्त प्रतियोगितामा सहभागी ८ राष्ट्र टोलीमध्ये शीर्ष चारभित्रपर्ने टोलीले सन् २०१८ मा बंगलादेशमा हुने विश्वकप छनोटमा खेल्न पाउने छन् ।प्रतियोगितामा यसअघि चार खेल खेलको नेपालले चारै खेलमा हार ब्यहोर्दै अंकविहीन छ भने नामिबियाले दुई अंक जोडेको छ । नेपाल स्टकल्यान्ड र पपुवा न्यूगिनीसँग पराजित भएको थियो ।नेपाली टोलीलाई प्रक्षिक्षक जगत टमाटा र परामर्श प्रशिक्षककारुपमा पुबुदु दासानायकेले प्रशिक्षण दिइरहेका छन् । रासस
