मेस्सीले एक गोल गरे, तीन गोल पास दिए तर, पेनाल्टीमा चुके
३० फागुन, काठमाडौं । स्पेनिस ला लिगा फुटबलमा लिग लिडर बार्सिलोनाले गेटाफेमाथि फराकिलो जित हात पारेको छ ।
शनिबार राति भएको खेलमा बार्सिलोनाले गेटाफेमाथि ६-० को जित निकालेको हो । लिओनल मेस्सीले एक गोल गरे भने तीन गोलका लागि पास दिए । तर, पेनाल्टीमा भने गोल गर्न चुके ।
घरेलु मैदान नाउक्याम्पमा भएको खेलमा बार्सिलोनाले आठौं मिनेटमा नै उपहार गोलबाट अग्रता लिएको थियो । तर, खेलको ११ औं मिनेटमा नै मेस्सीले पेनाल्टीमा गोल गर्न चुके । उनको प्रहार विपक्षी गोलरक्षकले रोकेका थिए ।
१९ औं मिनेटमा मुनिसले गोल गरे भने ३२ औं मिनेटमा नेयमार र ४० औं मिनेटमा लिओनल मेस्सीले गोल गरेपछि बार्सिलोना पहिलो हाफमा ४-० को अग्रता लिन सफल भयो  ।
दोस्रो हाफमा घरेलु टोलीले दुई गोल थप्यो । ५१ औं मिनेटमा नेयमारले व्यक्तिगत दोस्रो गोल गरे भने ५७ औं मिनेटमा टुरानले गोल गरे । नेयमारको दुबै गोल र मुनिरको गोल मेस्सीको पासमा भएको थियो ।  जितसँगै बार्सिलोना ७५ अंकका साथ अंक तालिकाको शीर्ष स्थानमा छ । दोस्रो स्थानमा रहेको एथ्लेटिको मडि्रडको ६७ अंक छ ।

