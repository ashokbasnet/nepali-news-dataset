७८ वर्ष पुरानो कीर्तिमान तोडियो

जेठ १५ – मैत्रीपूर्ण फुटबलमा इंग्ल्याण्डले अस्ट्रेलियालाई हराएको छ । युरोकपको तयारीमा रहेको इंग्ल्याण्डले त्यसअघि अभ्यास स्वारुप भएको खेलमा अस्ट्रेलियालाई २–१ ले हराएको हो । स्टेडियम अफ लाइटमा भएको खेलमा तेस्रो मिनेटमानै मार्कस रासफोर्डले गोल गर्दै इंग्ल्याण्डलाई सुरुवाति अग्रता दिलाए । म्यानचेस्टर युनाइटेडका रासफोर्डले राष्ट्रिय टिमबाट डेब्यु खेलमै गोल गरेका हुने । उनी राष्ट्रिय टिमबाट कम उमेरमा डेब्यु खेलमै गोल गर्ने खेलाडी बनेका छन् । १८ वर्ष दुई सय ८ दिनका रासफोर्डले सन् १९३८ मा टमी लटनले बनाएको कीतिर्मान तोडेका हुन् । त्यसबेला लटनले १९ वर्ष १६ दिनमा डेब्यु गरेका थिए र वेल्ससँगको खेलमा गोल पनि गरेका थिए । ५५ औं मिनेटमा वायने रुनीले गोल गर्दै इंग्ल्याण्डको अग्रता दोब्बर पारे । ७५ औं मिनेटमा इंग्ल्याण्डका एरिक डिएरले आत्मघाति गोल गरेपछि खेल २–१ को अवस्थामा पुग्यो । त्यसपछि गोल हुन सकेन र इंग्ल्याण्ड विजयी भयो । अरु खेलमा नर्दन आइरल्याण्डले बेलारुसलाई ३–०, स्लोभाकियाले जर्जियालाई ३–१, चेक रिपब्लिकले माल्टालाई ६–० तथा क्रोएसियाले माल्डोभालाई १–० ले हरायो । रिपब्लिक अफ आयरल्याण्ड र नेदरल्याण्डसले १–१ को बराबरी खेले ।
– एजेन्सीको सहयोगमा
