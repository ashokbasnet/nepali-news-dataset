राष्ट्रिय फुटबल टोलीको बन्द प्रशिक्षण सुरु
२ चैत, काठमाडौं । मलेसियाको यु-२२ टोलीसँग आगामी चैत १४ गते हुने मैत्रिपूर्ण फुटबलका लागि नेपाली राष्ट्रिय टोलीको बन्द प्रशिक्षण मंगलबारदेखि सुरु भएको छ ।
पहिलो दिनको प्रशिक्षणमा नेपाली टोलीका नवनियुक्त मुख्य प्रशिक्षक ग्यातुकी कोजीले प्रारम्भिक छनौटमा परेका ४४ मध्ये ३५ खेलाडीसंग परिचय गरेका थिए । बाँकी खेलाडीहरु मोफसलका प्रतियोगिताका लागि जिल्ला बाहिर रहेको तथा केहि चोटग्रस्त रहेकाले बुधबारदेखि प्रशिक्षणमा सहभागी हुनेछन् ।
पहिलो दिनको प्रशिक्षणसत्रपछि प्रशिक्षक कोजीले पछिल्लो केहि दिनको नेपाल बसाइपछि आफुलाई नेपाली फुटवलबारे धेरै जानकारी मिलेको प्रतिक्रिया दिए । प्रशिक्षक कोजीले गत साता सिमरा गोल्डकपमा खेलाडीहरुको खेल निरिक्षण गरेपछि खेलाडीको प्रारम्भिक छनौटमा केहि नयाँ अनुहारलाई समावेश गरेका थिए ।
‘मेरो बिचारमा केहि खेलाडीहरु निक्कै उत्कृष्ट छन्, जो जापानमा पनि खेल्न सक्छन्’, जापानी प्रशिक्षक कोजीले भने, ‘मलाई लाग्छ हाम्रो अग्रपंक्ति र रक्षापंक्ति उत्कृष्ट छ, तर राम्रो टोली बनाउनका लागि सबै क्षेत्रमा सुधार आवश्यक हुन्छ ।’
राष्ट्रिय टोलीको लक्ष्यबारे सोधिएको प्रश्नमा कोजीले अहिले मलेसियासँगको मैत्रिपूर्ण खेलका लागिमात्र ध्यान दिएको बताए । उनले भने- ‘मलेसियासँग हामीले चैत १४ मा मैत्रिपूर्ण खेल खेल्दैछौं, त्यस खेलमा जित हासिल गर्न हामीले छोटो समयमा धेरै सुधार गर्नुछ, मलाई लाग्छ छोटो समयमै हामीले लक्ष्य हासिल गर्न सक्छौं ।’

