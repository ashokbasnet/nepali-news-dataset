बंगलादेशविरुद्ध पाकिस्तानको सहज जित

३ चैत, काठमाडौं । टी-२० विश्वकप क्रिकेटको सुपर १० मा पाकिस्तानले बंगलादेशलाई ५५ रनले पराजित गरेको छ ।
बुधबार कोलकत्तामा भएको खेलमा पाकिस्तानले बंगलादेशसामू २०२ रनको लक्ष्य प्रस्तुत गरेको थियो । जवाफमा बंगलादेशले ६ विकेट गुमाएर १४६ रन मात्र बनाउन सक्यो ।
बंगलादेशको सुरुवात खराब रहृयो । उसले तेस्रो बलमा नै ओपनर शौम्य सरकारलाई गुमाएको थियो, जतिबेला टिमको स्कोर मात्र १ रन थियो ।
उसका लागि सकिल अल हसनले अविजित ५० रन बनाए पनि हार टार्न सकेनन् । बंगलादेशलाई सस्तैमा समेट्ने क्रममा पाकिस्तानका कप्तान शाहिद अफि्रदी र मोहम्मद आमिरले २-२ विकेट लिए ।
यसअघि पहिले ब्याटिङ गरेको पाकिस्तानले २० ओभरमा ५ विकेट गुमाएर २०१ रन बनाएको थियो । उसका लागि मोहम्मद हाफिजले ६४ र अहमद सेहजादले ५२ रन बनाए भने कप्तान अफ्रिदी मात्र १ रनले अर्धशतक बनाउन चुके ।

