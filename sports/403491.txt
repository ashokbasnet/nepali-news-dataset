नेपालले नामिबियाविरुद्ध कीर्तिपुरमै खेल्ने पक्का

७ चैत, काठमाडौं । विश्व क्रिकेट लिग च्याम्पियनसिप अन्तर्गत नामिवियाबिरुद्धको खेल नेपालले कीर्तिपुरस्थित घरेलु मैदानमै खेल्न पाउने भएको छ ।
अन्तराष्ट्रिय क्रिकेट काउन्सिल -आईसीसी)ले हालैमात्र कीर्तिपुरमा खेल आयोजना गर्न दुई सर्त राखेको थियो । शर्त अनुसार कीर्तिपुर मैदानको भौतिक पूर्वाधारको काम भए नभएको अवलोकन गर्न एसिया डेभलेपमेन्ट म्यानेजर बन्दुला वर्नापुरालाई नेपाल पठाएको छ ।
कीर्तिपुरस्थित त्रिवि क्रिकेट मैदान अवलोकन गरेपछि अनलाइनखवरसँग कुरा गर्दै म्यानेजर बन्दुला वर्नापुराले खेल नेपालमै हुने जानकारी गराए । ‘आजको खुसीको खवर भनेको नेपालमै खेल हुने पक्का भयो’ उनले भने ।
नेपाल क्रिकेट संघ क्यानको अधिकारिकता विवादका कारण यो खेल भारतको ग्रटेर नोडयामा सर्ने संकेत दिएको थियो ।
तर, बन्दुलाको भ्रमणपछि खेल नेपालमै हुने भएको छ । उनले आफूले आईसीसीसँग कुरा गरिसकेको र नामिबियालाई नेपाल आउन कुनै समस्या नभएको बन्दुलाले जानकारी दिए ।
कीर्तिपुर मैदानको पूर्वाधार निर्माण सन्तोषजनक रहेको भन्दै उनले २८ तारिखमा सुरक्षा जाँच हुने बताए । दर्शकहरु बस्ने ठाउँमा अहिले पनि ढुंगा रहेको भन्दै उनले त्ससलाई हटाउनु पर्ने बताए । ‘हामीले पनि दर्शकलाई आफूलाई नियन्त्रण गर्न आग्रह गरेका छौं’ उनले भने, ‘ढुंगा हान्ने काम भयो भने नेपालले खेल आयोजना गर्ने मौका गुमाउँछ ।’
नेपाल र नामिबियाबीचको खेल बैशाख ४ र ६ मा हुनेछ । विश्व क्रिकेट लिग च्याम्पयनसप अन्तर्गत नेपालले यसअघि दुई चरण खेलिसकेको छ । जसमा पहिलो चरणमा स्कटल्याण्ड र दोस्रो चरणमा पपुवा न्यूगिनीबिरुद्ध थियो । जसमा नेपालले सबै खेल गुमाएको छ ।
सन् २०१५ देखि सुरु भएर २०१७ सम्म चल्ने विश्व क्रिकेट लिग च्याम्पियनसीपमा ८ एशोसियट मुलुकका टोलीहरुले होम एण्ड अवेको अवधारणामा १४ खेल खेल्नेछन् ।


