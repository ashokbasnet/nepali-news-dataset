मलेसियाबिरुद्ध नेपाली टोलीको घोषणा, अनिल गुरुङ टिममा परेनन्
८ चैत, काठमाडौं । अखिल नेपाल फुटवल संघ एन्फाले आगामी चैत १४ गते मलेसिया यु-२२ टोली बिरुद्ध हुने मैत्रिपूर्ण फुटबलका लागि नेपाली टोलीको घोषणा गरेको छ ।
सोमबार पत्रकार सम्मेलन गरेर एन्फाले मैत्रि पूर्ण खेलका लागि २३ सदस्यीय नेपाली टोलीको घोषणा गरेको हो । नेपाली टोलीमा बंगबन्धु गोल्डकप र १२औं सागमा फुटबलको उपाधि जित्दाका अधिकांश खेलाडी समावेश छन् ।
नेपाली टोलीको प्रशिक्षक नियुक्त भएपछिको पहिलो पत्रकार सम्मेलनमा उपस्थित भएका नवनियुक्त प्रशिक्षक ग्यातुकी कोजीले युवा खेलाडीहरु टोलीमा समावेश गरिएको बताए । प्रशिक्षक कोजीले प्रतिस्पर्धी पनि मलेसियाको युवा टोली भएकाले समान स्तर बनाउन टोलीमा युवा खेलाडीको सहभागिता बढाएको बताए । यस टोलीले राष्ट्रिय टोली निर्माण गर्न सहयोग पुग्ने उनको भनाइ छ ।
नेपाली फुटबलबारे सोधिएको प्रश्नको जवाफ दिँदै प्रशिक्षक कोजीले भने-‘म नेपाली फुटबलको गहिराईसम्म पुगेको छैन तर यो चाहीँ देखिसकेको छु की नेपाली खेलाडीहरुमा उत्कृष्ट प्रतिभा छ ।’ नेपाली टोलीको प्रदर्शनबारे उनले भनेका छन् की त्यो खेलाडीमा निर्भर हुने कुरा हो तर उनले टोलीमा अझै सुधार ल्याउनका लागि प्रतिभावान नयाँ खेलाडीहरुको खोजि गरिराखेको बताए । उनले नेपाली फुटबलको स्तर दक्षिण पूर्वी एशियाको जस्तै बनाउन सकिने उद्घोष गरेका छन् ।
नेपाल र मलेसियाको युवा टोलीबीचको खेल मलेसियाको नेगेरी सेम्बिलनस्थित तुवान्कु अब्दुल रंगशालामा चैत १४ गते राति ९ बजेदेखि सुरु हुनेछ ।
सोमबार घोषणा गरिएको नेपाली टोलीमा ३ गोलकिपर, ९ डिफेण्डर, ६ मिडफिल्डर र ५ फरवार्ड छन् ।
गोलकिपरः किरणकुमार लिम्बु, बिकेश कुथु, बिशाल राई
डिफण्डरः बिराज महर्जन (कप्तान), रविन श्रेष्ठ, बिजय धिमाल, जीतेन्द्र कार्की, कमल श्रेष्ठ, मान बहादुर तामाङ, दिनेश राजबंशी, देवेन्द्र तामाङ, रञ्जीत धिमाल
मिडफिल्डरः जगजीत श्रेष्ठ, प्रकाश बुढाथोकी, बिशाल राई, हेमन गुरुङ, सुजल श्रेष्ठ, विश्वास श्रेष्ठ
स्ट्राइकरः भरत खवास, नवयुग श्रेष्ठ, सुमन लामा, सुनिल वाल, रञ्जन विष्ट
स्ट्रइकरहरु बिमल धर्तीमगर र अञ्जन विष्ट, मिडफिल्डर बिक्रम लामा र डिफेण्डर अनन्त तामाङ व्यवसायिक फुटबलका लागि देशबाहिर रहेकाले यो खेलमा उनीहरुलाई समावेश गरिएको छैन ।
मलेसियाली युवा टोलीबिरुद्धको खेलका लागि नेपाली टोलीका भेट्रान स्ट्राइकर अनिल गुरुङलाई भने टोलीमा समावेश गरिएको छैन । त्यस्तै घरेलु फुटबलका सफल स्ट्राइकर कर्ण लिम्बु टोलीमा परेनन् भने भरत खवासले चोटमुक्त हुँदै टोलीमा पुनरागमन गरेका छन् ।


