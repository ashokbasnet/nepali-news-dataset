यु-१९ क्रिकेट खेलाडी सरकारबाट पुरस्कृत

८ चैत, काठमाडौं । बंगलादेशमा सम्पन्न यु-१९ विश्वकप क्रिकेटमा सहभागी भएको नेपाली टोलीलाई सरकारले नगदसहित सम्मान गरेको छ ।
विश्वकप खेलेका १२ खेलाडीले डेढ लाख र ३ खेलाडीले १ लाखमात्र पाएका छन् । त्यस्तै विश्वकप छनौट खेलेका एक खेलाडीले ५० हजार पाएका छन् ।
सरकारले कप्तान राजु रिजाल सहितका १२ जना खेलाडीलाई जनही १ लाख ५० हजार तथा सन्दिप लामिछाने, हिमांशु दत्त र इशान पाण्डेलाई जनही १ लाख रुपैयाँ प्रदान गरेको छ । अर्का खेलाडी ललितनारायण राजवंशीलाई ५० हजार रुपैयाँ प्रदान गरिएको छ ।
सरकारले बंगलादेशमा विश्वकप खेलेका खेलाडीलाई जनही १ लाख, मलेसियामा सम्पन्न विश्वकप छनोटमा सहभागी खेलाडीलाई ५० हजार दिने निर्णय अनुसार खेलाडीले पुरस्कार पाएका हुन् ।
युवा तथा खेलकुद् मन्त्रालयले सोमबार ललितपुरमा आयोजना गरेको एक समारोहमा युवा तथा खेलकुद्मन्त्री सत्यनारायण मण्डलले खेलाडी तथा प्रशिक्षकलाई पुरस्कार रकम प्रदान गरे ।
सरकारले मुख्य प्रशिक्षक जगतबहादुर टमाटालाई १ लाख ५० हजार तथा सहायक प्रशिक्षक विनोद दास र फिजियो दिनेश भट्टलाई जनही एक लाख रुपैयाँ प्रदान गरेको छ ।
प्रतियोगितामा नेपालले न्युजिल्याण्डलाई ३२ तथा आयरल्याण्डलाई ८ विकेटले पराजित गरेर क्वाटरफाइनलमा प्रवेश गरेकामा सन्दिपले आयरल्याण्डविरुद्ध हृयाटि्रकसहित पाँच विकेट लिएका थिए । सन्दिप प्रतियोगीताभर धेरै विकेट लिने खेलाडीको सूचीमा १४ विकेटसहित दोस्रो नम्बरमा थिए ।
युवा तथा खेलकुद् मन्त्रालयले अल्ट्रा धाविका मीरा राईलाई पनि एक लाख रुपैयाँ पुरस्कार प्रदान गरेको छ ।

