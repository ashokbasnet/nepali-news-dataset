अत्तरिया टिम धनगढी क्रिकेट लिगको फाइनलमा
९ चैत, धनगढी । प्रेम तामाङको अलराउण्ड प्रदर्शनको सहयोगमा अत्तरिया टिम धनगढीमा जारी तेस्रो धनगढी क्रिकेट लिगको फाइनलमा प्रबेश गरेको छ ।
प्रतियोगिताको पहिलो क्वालिफायरमा क्याम्पसरोडलाई ७ विकेटले हराउँदै अत्तरियाले उपाधि भीडण्त पक्का गरेको हो । खेलको म्यान अफ द म्याच बनेका प्रेमले ब्याटिङतर्फ ४० रन बनाए भने बलिङतर्फ ४ विकेट लिए ।
मंगलबार धनगढीमा भएको खेलमा क्याम्पसरोडले दिएको ९६ रनको सामान्य लक्ष्य अत्तरियाले १८.१ ओभरमा ३ विकेट गुमाएर पुरा गर्‍यो । इनिङको पहिलो बलमै शैलेस कठायतलाई गुमाएको अत्तरियाले त्यसपछि संहालिएर ब्याटिङ गर्‍यो र जित हात पार्न सफल भयो । उसलाई कमजोर लक्ष्यको फाइदा थियो ।
प्रेम तामांगको ४० र कप्तान महबुव आलमको ३७ रनको पारि खेल्दै टीमलाई फाईनल पुर्‍याए । प्रेमले ५२ बल खेलेका तामाङले ५ चौका तथा मात्र २० बल खेलेका आलमले ३ चौका र ३ छक्का प्रहार गरे ।
यसअघि टस हारेर ब्याटिङको निम्तो पाएको क्याम्पसरोडले २० ओभरमा ९ विकेट गुमाएर ९५ रन मात्र बनाउन सक्यो । क्याम्पसरोडका नवौ नम्बरका ब्याट्सम्यान नारायण जोशीले १ चौकाको मदतले बनाएको २३ रन ब्याटबाट बनेको सवैभन्दा उच्च स्कोर हो । त्यस्तै ओपनर सरोज ऐरले १५ रन जोडे ।
बलिङतर्फ प्रेम तामाङले ४ विकेट लिए । उनले ४ ओभरमा १ मेडर राख्दै मात्र १५ रन खर्चिएका थिए । अत्तरियाका लागि ज्ञानेन्द्र कुवँर र विनोद भण्डारीले समान २ विकेट लिए ।


