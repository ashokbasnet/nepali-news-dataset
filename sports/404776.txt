एन्फा विवाद समाधानका लागि एएफसी टोली काठमाडौंमा
१० चैत, काठमाडौं । अखिल नेपाल फुटबल संघभित्र देखिएको विवादको समाधानका लागि पहल गर्न एशियाली फुटबल महासंघ (एएफसी)को टोली काठमाडौंमा छ ।
२० बर्षदेखि एन्फाको नेतृत्वमा रहेका गणेश थापा फिफाको प्रतिवन्धमा परेपछि नयाँ नेतृत्वको लागि असन्तुष्ट पक्षलाई समेत समेटेर निर्वाचन गराउन पहल गर्न एएफसीको टोली काठमाडौं आएको हो ।
मंगलबार राति काठमाडौं आएका एएफसीका अन्तराष्ट्रिय विभाग प्रमुख सञ्जीवन र सोही बिभागका पुरुषोत्तम कट्टेलले अखिल नेपाल फुटवल संघका पदाधिकारी लगायत एन्फाका असन्तुष्ट पक्ष र राष्ट्रय खेलकुद परिषदका सदस्य सचिव केशवकुमार विष्टसँग भेटवार्ता गर्नेछन् ।
एएफसीको टोली नेपाल आएको र एन्फासँगको छलफलमा नयाँ नेतृत्वसँगै एन्फामा देखिएको विवाद समाधानका लागि विधान अनुसार असरी अघि बढ्ने भन्ने विषयमा छलफल हुने एन्फाका प्रमुख कार्यकारी अधिकृत इन्द्रमान तुलाधरले जानकारी दिए ।
एएफसीको टोलीले बुधबार अपरान्ह एन्फाका असन्तुष्ट पक्षसँगपनि छलफल गर्दैछ । त्यस्तै सदस्य सचिवलाई पनि बुधबारै भेट्ने भनिएपनि कार्यव्यस्तताका कारणले सदस्यसचिवसँग बिहीबार छलफल हुने विष्टका प्रेस सल्लाहकार रोहित दाहालले जानकारी दिए ।
दाहालका अनुसार सदस्यसचिवसँगको छलफलमा खेलकुद परिषदले गठन गरेको छानविन समितिले बुझाएको प्रतिवेदनमा आधारित रहेर समस्या समाधानका लागि पहल गरिनेछ । पूर्वसचिव प्रदीपकुमार पाठकको संयोजकत्वमा गठन भएको छानविन समितिले एन्फाको बिधान एकभन्दा बढि देखिएको, पदाधिकारीमाथिको कारबाही नियमसँगत नदेखिएको लगायतको प्रतिबेदन बुझाएको थियो ।
एन्फामा आर्थिक अनियमितता भएको भन्दै एन्फाका तीन उपाध्यक्ष र एक सदस्यले आन्दोलन सुरु गरेपछि एन्फाका तत्कालिन अध्यक्ष गणेश थापाले उनीहरुलाई कारबाही गरेका थिए । गत कार्तिकमा गणेश थापालाई आर्थिक अनियमितताको मुद्धामा विश्व फुटबल महासंघ फिफाले नै १० बर्षको प्रतिबन्ध लगाएपछि एन्फा नेतृत्वविहीन भएको थियो । एन्फाका बरिष्ठ उपाध्यक्ष नरेन्द्र श्रेष्ठले अहिले कार्यबाहकको रुपमा एन्फाको नेतृत्व सम्हालेका छन् ।

