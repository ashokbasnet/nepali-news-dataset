अर्जेन्टिनाले चिलीसँग बदला लियो
१२ चैत, काठमाडौं । लिओनल मेस्सीको प्रेरणामा अर्जेन्टिनाले विश्वकपको दक्षिण अमेरिकी छनोटमा चिलीलाई पराजित गरेको छ ।
बार्सिलोनका फवार्ड मेस्सीले चोटका कारण विश्वकप छनोटको सुरुवाती चार खेल गुमाएका थिए ।
शुक्रबार चिलीको घरेलु मैदानमा भएको खेलमा अर्जेन्टिना २-१ ले विजयी भएको छ । र, कोपा अमेरिकाको फाइनलमा व्यहोरेको हारको बदला लिएको छ । कोपा अमेरिकाको फाइनलमा चिलीले अर्जेन्टिनालाई पेनाल्टीमा ४-१ ले पराजित गरेको थियो ।
शुक्रबार चिलीले ११ औं मिनेटमा अग्रता लिएको थियो । तर, धेरैबेर जोगाउन सकेन । २० औं मिनेटमा एन्जल डि मारियाले अर्जेन्टिनाका लागि बराबरी गोल फर्काए ।
खेलको २५ औं मिनेटमा मकार्डोले गोल गर्दै अर्जेन्टिनालाई २-१ को अग्रता दिलाए । जितसँगै अर्जेन्टिना ५ खेलबाट ८ अंकसहित चौथो स्थानमा छ र १० टिम सहभागी यो समूहबाट शीर्ष चारले २०१८ मा हुने विश्वकपमा स्थान बनाउने छन् ।

