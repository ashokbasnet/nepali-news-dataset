पाकिस्तान विश्वकपबाट बाहिरियो, भारत र अष्ट्रेलियाको खेल निर्णायक
१२ चैत, काठमाडौं । पाकिस्तन टी-२० विश्वकपबाट बाहिरिएको छ । समूहको अन्तिम खेलमा अष्ट्रेलियासँग २१ रनले पराजित भएपछि पूर्वबिजेता पाकिस्तान समूह चरणबाटै घर फर्किएको हो ।
सुपर टेनको समूह २ बाट न्यूजिल्याण्ड यसअघि नै सेमिफाइनलमा पुगिसकेको छ भने यस समूहबाट सेमिफाइनलमा पुग्ने अर्को टोलीको निर्क्यौल भारत र अष्ट्रेलियाबीचको खेलले निर्धारण गर्नेछ ।
अष्ट्रेलिया र भारतको समान चार चार अंक भएको छ भने समूहमा यी दुईबीचको खेल बाँकी छ । यता पाकिस्तानले समूहचरणमा बंगलादेशलाई मात्र हराएको थियो ।
मोहालीमा अष्ट्रेलियाले दिएको १ सय ९४ रनको लक्ष्य पछ्याएको पाकिस्तानले निर्धारित ओभरमा १७२ रनमात्र बनाउन सक्यो । पाकिस्तानका लागि खालिद लतिफले ४६ र सरजल खानल ३० रन जोडे ।
पाकिस्तानलाई धराशायी बनाउन अष्ट्रेलियाका जेम्स फल्कनरले सर्बाधिक ५ विकेट लिए ।
यसअघि टस जितेर ब्याटिङ रोजेको अष्ट्रेलियाले स्टिभ स्मिथको अर्धसतकीय योगदानमा १९३ रनको योगफल बनाएको थियो । स्मिथले ६१ रन बनाएका थिए भने शेन बाट्सनले २१ बलमा ४४ रनको विष्फोटक पारी खेलेका थिए ।

