उच्च मनोबलका साथ नेपाली फुटबल टोली मलेसिया प्रस्थान
१२ चैत, काठमाडौं । मलेसिया यु-२२ टोलीबिरुद्धको मैत्रिपूर्ण खेलका लागि नेपाली टोली मलेसिया प्रस्थान गरेको छ ।
अखिल नेपाल फुटबल संघ एन्फा कार्यालयमा आयोजित एक कार्यक्रममा एन्फाका कार्यबाहक अध्यक्ष नरेन्द्र श्रेष्ठ लगायतले नेपाली टोलीलाई विदाई गरे ।
२३ सदस्यीय नेपाली टोलीले आइतबार मलेसियाली युवा टोलीसँग मैत्रिपूर्ण फुटबल खेल्नेछ । बिराज महर्जनको कप्तानीमा नेपाली टोलीमा युवा खेलाडीहरुको सङख्या धेरै छ ।
नेपाली टोलीलाई शुभकामना दिदै एन्फा कार्यबाहक अध्यक्ष नरेन्द्र श्रेष्ठले लामो समयसम्म प्रतियोगिताबिहीन रहेको नेपाली टोलीलाई व्यस्त राख्न अन्य टोलीहरुसँगपनि मैत्रिपूर्ण फुटबलका लागि कुरा भइरहेको जानकारी दिए ।
मलेशियाली युवा टोलीबिरुद्धको खेलका लागि व्यवसायिक फुटबलका लागि मुलुकबाहिर रहेका कारण केहि युवा खेलाडीहरु टोलीमा समावेश गरिएको छैन । स्ट्राइकरहरु बिमल घर्तीमगर, अञ्जन विष्ट, मिडफिल्डर बिक्रम लामा तथा डिफेण्डर अनन्त तामाङले मलेसियाली युवा टोलीबिरुद्धको मैत्रिपूर्ण खेल गुमाउनेछन् ।
यस्तै मलेसियाली टोलीबिरुद्धको खेल नेपाली टोलीका नवनियुक्त प्रशिक्षक ग्यातुकी कोजीका लागि पनि पहिलो परीक्षा हुनेछ ।
पछिल्लो तीन महिनामा दुई ठूला प्रतियोगिताको उपाधि जितेको नेपाली टोली उच्च मनोवलमा छ । नेपालले बंगलादेशको बंगबन्धु गोल्डकप र भारतमा सम्पन्न १२औं दक्षिण एशियाली खेलकुदमा स्वर्ण जितेको थियो ।
यसैबीच प्रतियोगिताका लागि मलेसियासम्म नेपाली टोलीलाई नेपाल वायुसेवा निगमले टिकटमा ५० प्रतिशत छुटको सुविधा दिएको छ । बिदाई कार्यक्रममा नेपाल वायुसेवा निगमका बाहृय प्रचार बिभागका उपनिर्देशक शैलेस कंसाकारले नेपाली फुटबलको पछिल्लो सफलतालाई मध्यजनर गरेर एन्फासँग व्यवसायिक सम्बन्ध बनाउन आफुहरु तयारीमा रहेको जानकारी दिए ।

