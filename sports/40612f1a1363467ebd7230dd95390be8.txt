ह्याट्रिक ब्वाई सन्दिप लामिछानेलाई सानिमा बैंकको दुई वर्षे प्रायोजन

काठमाडौं, असार २४ – क्रिकेटर सन्दिप लामिछानेलाई सानिमा बैंकले २ वर्षका लागि प्रायोजन गर्ने भएको छ । संस्थागत सामाजिक उत्तरदायित्व अन्तर्गत सन्दिपलाई मासिक २० हजार रुपैयाँ प्रदान गरिने बैंकले जनाएको छ । यस सम्बन्धी सम्झौतापत्रमा सन्दिप र सानिमा बैंकका प्रमुख कार्यकारी अधिकृत भवन दाहालले शुक्रबार हस्ताक्षर गरेका छन् ।
भारतको हरियाणामा क्रिकेट खेल्न सिकेका नवलपरासीका सन्दिपले नेपाली क्रिकेटका प्रतिभावान खेलाडीका रुपमा आफूलाई प्रस्तुत गर्दै आएका छन् । १५ वर्षका लामिछानेले ५ महिनाअघि बंगलादेशमा भएको १९ वर्षमुनिको विश्वकप क्रिकेटमा उत्कृष्ट प्रदर्शन गरेका थिए । ६ खेलमा एक ह्याट्रिकसहित १४ विकेट लिएका उनी प्रतियोगिताको दोश्रो धेरै विकेट लिने खेलाडी बनेका थिए । उनले आयरल्याड विरुद्धको खेलमा ह्याट्रिकसहित पाँच विकेट लिएका थिए । पाँच विकेट लिँदा उनले जम्मा २७ रन खर्चेका थिए । उनले नामिबिया र पाकिस्तानसँगको खेलमा तीन/तीन विकेट र न्युजिल्याण्ड, भारत तथा बंगलादेश विरुद्ध एक/एक विकेट लिए ।
यस्तै उनले गएको अप्रिलमा किर्तिपुरमा भएको आइसिसी वर्ल्ड क्रिकेट लिग च्याम्पियनसिपमा नामिबियाविरुद्ध नेपालले जितेका दुई खेलमा ३ विकेट लिएका थिए ।
