पाकिस्तानी महिला टिमले भारतलाई हरायो

चैत ७ – भारतमा चलिहेको ट्वेन्टी–ट्वेन्टी महिला विश्वकप अन्तर्गत शनिबार राति भएको खेलमा पाकिस्तानले भारतलाई हराएको छ । पुरुष तर्फको विश्वकपमा पाकिस्तानी टोली पराजित भएपनि महिला टोलीले भारतीय महिला टोलीलाई डकवर्थ लुइस नियमका आधारमा दुई रनले हराएको हो । दिल्लीमा भारतीय महिला टोलील प्रस्तुत गरेको ९७ रनको लक्ष्य पछ्याउँदै ब्याटिङ गरेको पाकिस्तानी टोलीले १६ ओभरमा ७७ रन बनाएको अवस्थामा वर्षाले खेल प्रभावित भयो । त्यसपछि डकवर्थ लुइस नियमका आधारमा पाकिस्तानी टोली दुई रनले विजयी भयो । पाकिस्तानका लागि सिद्रा अमिनले २६ तथा नाहिदा खानले १४ रन बनाइन् । यस्तै मुनिबा अलीले नटआउट १२ रनको योगदान दिइन् । यसअघि पहिले ब्याटिङ गरेको भारतीय टोलीले २० ओभरमा सात विकेट गुमाएर ९६ रन बनाएको थियो । भारतकी वेदा कृष्णमुर्तिले २४, मिताली राज र हरमनप्रित कौरले समान १६ झुलनले १४ रन बनाइन् । 
– एजेन्सीको सहयोगमा
