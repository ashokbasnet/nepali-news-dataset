चौराहा बन्यो धनगढी क्रिकेट लिग च्याम्पियन

१३ चैत, धनगढी । टीम चौराहा धनगढी क्रिकेट लिगको च्याम्पियन बनेको छ । निकै रोमाञ्चक फाइनल खेलमा सिवाईसी अत्तरियालाई सुपर ओभरमा पराजित पार्दै चौराहाले उपाधि जितेको हो ।
टस जितेर पहिले ब्याटिङमा उत्रेको चौराहाले निर्धारित २० ओभरमा ९ विकेट गुमाएर १ सय ४६ रन बनायो । उसका लागि दिपेन्द्र थापाले सर्वाधिक ३७ रन बनाए भने योगेन्द्र कार्कीले २६ र विपिन रावलले २० रन बनाए ।  अत्तरियाका सुरेन्द्र चन्दले ४ तथा प्रेम तामाङले २ विकेट लिए ।
जवाफमा सिवाईसी अत्तरियाले पनि २० ओभरमा आफ्ना ९ विकेट गुमाएर १ सय ४६ रन नै बनाउन सक्यो । प्रेम तामाङले ६३ रनको अर्धशतकीय पारी खेले पनि अन्य ब्याट्सम्यानको उल्लेखनीय प्रदर्शन गर्न नसक्दा टीमले विजयी स्कोर बनानन सकेन ।
अमन पन्थी र सोनु तामाङले समान २ विकेट लिएर अत्तरियालाई रोके ।
सुपर ओभरमा पहिले ब्याटिङ गर्न आएको सिवाईसी अत्तरियाले ३ रन मात्र बनाउन सक्यो । पहिलो बलमै विनोद भण्डारीलाई योगेन्द्र सिंह कार्कीले बोल्ड गरे भने पाँचौ बलमा प्रेम तामाङ रन आउट भएपछि चौराहाले ४ रनको लक्ष्य पायो ।
जवाफी ब्याटिङमा आएको चौराहाका भुवन कार्कीले पहिलो बलमा डट र दोस्रो बलमा चौका प्रहार गर्दै चौराहालाई च्याम्पियन बनाए । म्यान अफ द फाइनल प्रेम तामाङ भए ।
विजेता चौराहा टीमले ३ लाख तथा उपविजेता टोली सिवाईसी अत्तरियाले १ लाख ५० हजार पाएको छ ।  म्यान अफ द सिरिज क्याम्पस रोडका सन्तोष भट्टले नगद ५० हजार हात पारे ।

