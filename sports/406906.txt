टी-२० विश्वकपमा अफगानिस्तानले वेष्टइण्डिजलाई हरायो

१४ चैत, काठमाडौं । सुपर टेनको अन्तिम खेलमा वेष्टइण्डिजलाई ६ रनले पराजित गर्दै अफगानिस्तानले टी-२० विश्वकप यात्राको सुखद अन्त्य गरेको छ ।
यसअघि नै प्रतियोगिताबाट बाहिरिएको अफगान र सेमिफाइनलमा पुगिसकेको वेष्टइण्डिजका लागि यो खेल प्रतिष्ठाको लडाइ मात्र थियो ।
नागपुरमा पहिले ब्याटिङ गरेको अफगानिस्तानले २० ओभरमा ७ विकेट गुमाएर १२३ रन बनायो । उसका लागि नजिबुल्लाह जादरानले ४८ रन बनाए । मोहम्मद शेहजादले २४ रनको योगदान दिए ।
जवाफमा मैदान उत्रिएको वेष्टइण्डिजले २० ओभरमा ८ विकेट गुमाएर ११७ रन मात्र बनाउन सक्यो । डवेन ब्राभोले २८ रन बनाए पनि जित दिलाउन सकेनन् ।
अन्तिम दुई ओभरमा वेष्टइण्डिजलाई जितका लागि २५ रन चाहिएको थियो । समीले पहिलो बलमा एक रन बनाए भने दोस्रो बलमा ब्रेथवेटले छक्का हाने । तेस्रो बलमा उनले एक रन जोडे ।
तर, चौथो बलमा नाबीले समीको विकेट लिए । पाँचौं बलमा ब्रेथवेटले फेरि छक्का हाने भने ओभरको अन्तिम बलमा १ रन जोडे र अन्तिम ओभरमा १० रन चाहियो ।
ब्रेथहृवाइटले पहिलो र दोस्रो बलमा डटबल खेले । तेस्रो बललमा मोहम्मद नाबीले विकेट लिए । नाबीले त्यसपछि लगातार तीन बलमा एक-एक रन मात्र दिए र अफगानिस्तानले वेष्टइण्डिजविरुद्ध ६ रनको जित हात पारेको छ ।

