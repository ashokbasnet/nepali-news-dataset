अनुष्काको समर्थनमा विराट, बेइज्जत नगर्न चेतावनी
जारी टी-२० विश्वकपमा चम्केका भारतीय क्रिकेट स्टार विराट कोहलीलाई एकाएक आफ्नी पूर्वप्रेमिका अनुष्का शर्माको चिन्ताले सताएको छ ।
आफ्नो ब्याटबाट अष्ट्रेलियाविरुद्धको निर्णायक म्याचमा भारतलाई जिताएलगत्तै उनले अनुष्काप्रति सहानुभूति दर्शाउँदै सामाजिक सञ्जालमा आक्रमक अभिव्यक्ति दिएका छन् ।
विराट-अनुष्का प्रेममा परेदेखि नै क्रिकेट मैदानमा विराटको प्रदर्शनलाई भारतीयहरुले अनुष्कासँग जोडेर हेर्ने गरेका थिए । विराटले खराब प्रदर्शन गर्दा सँधै अनुष्का आलोचना र मजाकको पत्र बन्थिन् ।
उनीहरुको सम्वन्ध टुटिसकेपछि विराट लगातार राम्रो र्फममा खेलिरहेका छन् । यसैलाई लिएर सामाजिक सञ्जालमा अनुष्काको मजाक उडाउने गरिएको छ ।
अष्ट्रेलियासँगको म्याच लगत्तै विराटले आफ्नो इन्ट्राग्राम र ट्वीटर पेजमा एउटा तस्वीर शेयर गरे, जसमा अंग्रेजी अक्षरमा ‘सेम’ (लज्जा) लेखिएको छ ।
उक्त तस्वीरसँग एउटा सन्देश पनि लेख्दै उनले अनुष्काको खेदो गर्नेहरुविरुद्ध उनले तिखो प्रहार गरेका छन् ।
विराटले लेखेका छन्, ‘यस्ता मान्छेहरुप्रति लज्जावोध हुन्छ, जो लामो समयदेखि अनुष्काको पछाडि लागिरहेका छन् र हरेक खराब चिजलाई अनुष्कासँग जोडिरहन्छन् । यस्ता मानिसहरुप्रति लज्जावोध हुन्छ, जो आफूलाई शिक्षित बताउँछन् । उनलाई निशाना बनाउने र उनको मजाक उाडाउनेहरुप्रति लज्जाबोध हुनछ किनकी खेलमा मैले कस्तो प्रदर्शन गर्छु, त्यसमा अनुष्काको कुनै लेनदेन छैन ।’
अनुष्काले सँधै आफ्नो उत्साह बढाएको र सकारात्मक प्रेरणा दिएको भन्दै उनले प्रशंसा गरेका छन् । उनी अगाडि लेख्छन्, ‘मलाई यो पोष्टका लागि कुनै किसिमको सम्मान चाहिँदैन । अलिकति विवेक देखाउनुस् र उनको इज्जत गर्नुस् । सोच्नुस्, तपाईंको बहिनी, केटी साथी वा पत्नीलाई कसैले सार्वजनिक स्थानमा मजाक बनायो भने तपाईंलाई कस्तो महसुस हुन्छ ?’

