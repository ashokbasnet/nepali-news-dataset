महिला बास्केटबलमा नेपालको विजयी सुरुआत

१६ चैत, काठमाडौं । दक्षिण एसियाली क्षेत्रमै पहिलोपटक आयोजना गरिएको प्रथम दक्षिण एसियाली महिला बास्केटबल च्याम्पियनसिपमा नेपालले विजयी सुरुआत गरेको छ ।
राउन्ड रोविन लिगको आफ्नो पहिलो खेलमा नेपालले बंगलादेशलाई ९२-२६ ले सहजै पराजित गर्‍यो । नेपालको जितमा स्नेहा श्रेष्ठले २५ अंक योगदान गरिन् । बंगलादेशकी नताशाले ८ स्कोर गरिन् ।
त्रिपुरेश्वरस्थित राष्ट्रिय खेलकुद परिषद्को कभर्डहलमा नेपालले चारै क्वाटरमा अग्रता लिएको थियो । सुरुमा नेपालले २०-१० को अग्रता लियो । नेपालले दोश्रोमा २०-३, तेश्रोमा ३१-४ र चौथोमा २१-९ को प्रदर्शन गर्‍यो ।
यसअघि पहिलो खेलमा सहज जित हात पार्ने क्रममा श्रीलंकाले माल्दिभ्सलाई १०५-३९ ले हरायो । श्रीलंकाकी सिल्भा कुमारिनले २५ अंक जोडिन् भने माल्दिभ्सकी राइपा इब्रालिनले ६ अंक बटुलिन् ।
नेपाल बास्केटबल संघद्वारा आयोजित प्रतियोगितामा नेपालसहित पाँच राष्ट्र सहभागी छन् । प्रतियोगिताअन्तर्गत बुधबार भुटान र श्रीलंका तथा माल्दिभ्स र नेपालबीच खेल हुनेछ । प्रतियोगिता शनिबारसम्म चल्नेछ ।

