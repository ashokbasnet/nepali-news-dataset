न्यूजिल्याण्डलाई हराउँदै इंग्ल्याण्ड फाइनलमा

१७ चैत, काठमाडौं । न्यूजिल्याण्डलाई हराउँदै इंग्ल्याण्ड टी-२० विश्वकप क्रिकेटको फाइनलमा प्रवेश गरेको छ ।
बुधबार राति भएको पहिलो सेमिफाइनलमा इंग्ल्याण्डले न्यूजिल्याण्डलाई ७ विकेटले पराजित गरेको हो । अब उसले उपाधिका लागि भारत र वेष्ट इण्डिजबीचको विजेतासँग खेल्नेछ ।
न्यूजिल्याण्डले प्रस्तुत गरेको १५४ रनको लक्ष्य इंग्ल्याण्डले १७.१ ओभरमा ३ विकेट गुमाएर भेट्टायो ।
इंग्ल्याण्डलाई अन्तिम चार ओभरको २४ बलमा २३ रन चाहिएको थियो । तर, १७ औं ओभरमा रुटले एक चौका हाने भने बट्लरले दुई चौका र एक छक्का हान्दै स्कोर बराबरी गरे ।
१८ औं ओभरको पहिलो बलमा बट्लरले छक्का हान्दै इंग्ल्याण्डलाई फाइनलमा पुर्याए । जोस बट्लर ३२ र जोए रुट २७ रनमा अविजित भए ।
यसअघि जेसन रोयले आक्रमक पारी खेलेका थिए । उनले ५० बलमा ११ चौका र दुई छक्कासहित ७८ रन बनाउँदै इंग्ल्याण्डको जितको आधार तयार पारेका थिए ।
टस हारेर ब्याटिङको निम्तो पाएको न्यूजिल्याण्डले भने २० ओभरमा ८ विकेट गुमाएर १५३ रन बनाएको थियो ।
उसका लागि कोलिन मुन्रोले ४६ रन जोडे भने कोरी एन्डरसनले २८ रन जोडे । तर, अन्य कुनै पनि ब्याट्सम्यान चल्न सकेनन् ।

