पाटोको डेब्यू गोलसँगै चेल्सी विजयी

२० चैत, काठमाडौं । एलेक्जान्डर पाटोको डेब्यू गोलसँगै चेल्सीले इंग्लिस प्रिमियर लिगमा एस्टनभिल्लालाई पराजित गरेको छ ।
शनिबार भएको खेलमा चेल्सीले अंक तालिकाको पुछारमा रहेको एस्टनभिल्लामाथि ४-० को जित हात पारेको हो ।
एस्टनभिल्लाको घरेलु मैदानमा भएको खेलमा चेल्सीले २६ औं मिनेटमा लोफ्टरको गोलबाट अग्रता लिएको थियो । पहिलो हाफको अन्तिम मिनेटमा पाटोले अग्रता दोब्बर पारे ।
दोस्रो हाफको सुरुमा नै पेड्रोले गोल गरे भने ५९ औं मिनेटमा व्यक्तिगत दोस्रो गोल गर्दै चेल्सीलाई ४-० को अग्रता दिलाए । खेलको ८५ औं मिनेटमा एलन हटनले रातो कार्ड पाएपछि घरेलु टोली १० खेलाडीमा सिमित भयो ।
जितसँगै ३१ खेलबाट ४४ अंक जोडेको चेल्सी नौं स्थानमा उक्लिएको छ भने पुछारमा रहेको एस्टनभिल्लाको १६ अंक छ ।

