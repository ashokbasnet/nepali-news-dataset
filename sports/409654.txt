मेस्सीको नाम नलिन जिदानलाई एन्सेलोटीको सुझाव

२० चैत, काठमाडौं । रियल मड्रिडका पूर्व प्रशिक्षक कार्लो एन्सेलोटीले लिओनल मेस्सीसँग खेल्ने तयारी गर्दा उनको बारेमा बोल्न छोड्नु पर्ने बताएका छन् । बोल्दा खेलाडीमा डर बढ्ने उनको विश्लेषण छ ।
बार्सिलोनाले शनिबार राति घरेलु मैदानमा मड्रिडसँग खेल्दैछ । ला लिगाको सिजनको दोस्रो इएल क्लासिको भिडन्त अघि नै बार्सिलोना रियल मड्रिड भन्दा १० अंकले अगाडि छ ।
अर्जेन्टिनालाई लगातार दुई खेलमा जिताएका मेस्सी निकै फ्रेस छन् र बार्सिलोनाको टि्रओ एमएसएन (मेस्सी, स्वरेज, नेयमार) नै रियल मडि्रडविरुद्ध मैदान उत्रनेमा कुनै शंका छैन ।
खेलअघि पूर्व प्रशिक्षक एन्सेलोटीले रियल मड्रिडका प्रशिक्षक जिनेदान जिदानलाई प्रष्ट सन्देश दिएका छन्, मेस्सीलाई रोक्न असम्भव छ ।
उनले अघि भनेका छन्, यदि मेस्सीविरुद्धको खेलको तयारी गर्ने हो भने मेस्सी र उनको क्षमताबारे बोल्न छोड्नुपर्छ ।’ यदि आफ्नो टिममा खेलाडीहरुसँग मेस्सीको क्षमताबारे कुसरा गर्‍यो भने खेलाडीहरु डराउने उनले बताए ।
बार्सिलोनालाई २-१ ले हराउँदै रियल मड्रिडलाई कोपा डेल रे जिताएका एन्सेलोटीले गोल डटकमसँग भनेका छन्, ‘मेस्सीका बारेका कुरा गर्न छाड्नुपर्छ र आफ्नो खेलमा केन्द्रीत हुनुपर्छ ।’

