अफ्रिदीले टी-२० कप्तानबाट सन्यास दिए

२१ चैत, काठमाडौं । शाहिद अफ्रिदीले टी-२० विश्वकपमा टिमको खराब प्रदर्शनपछि कप्तानबाट राजीनामा दिएका छन् ।
उनले टेष्ट र वनडे क्रिकेटबाट सन्यास लिइसकेका छन् । तर, टी-२० मा खेलिरहने इच्छा देखाएका छन् । उनले भनेका छन्, ‘म पाकिस्तान र विश्वभरका आफ्ना समर्थकलाई भन्न चाहन्छु कि मैले आफ्नो खुसीले टी-२० कप्तान छाडेको छु ।’
तर, उनले पाकिस्तानको तर्फबाट टी-२० क्रिकेट अझै खेल्ने इच्छा व्यक्त गरेको बीबीसीले जनाएको छ । उनले भने, ‘म आफ्नो देश र लिग क्रिकेट खेलिरहने छु ।’
उनले निकट भविश्यमा पाकिस्तानका लागि एक खेलाडीका रुपमा राम्रो पदर्शन गर्न आफूलाई साथ दिन र आफ्ना लागि प्रार्थना गर्न समर्थकहरुलाई अपील गरेका छन् ।
अफ्रिदीको कप्तानीमा पाकिस्तान टी-२० विश्वकपको सेमिफाइनलमा पुग्न असफल रहृयो । यद्यपि बंगलादेशविरुद्ध १९ बलमा ४९ रन बनाएर टिमलाई जित दिलाउन महत्वपूर्ण भूमिका खेले । बाँकी खेलमा भने उनले खासै प्रदर्शन गर्न सकेनन् ।

