नेपालसँग खेल्न नामिवियाको क्रिकेट टोली बैशाख २ मा नेपाल आउने
२३ चैत काठमाडौं । विश्वकप क्रिकेट लिग च्याम्पियनसीप अन्तर्गत तेस्रो चरणमा नेपालबिरुद्ध प्रतिस्पर्धाका लागि नामिवियाको टोली आगामी बैशाख २ गते नेपाल आउने भएको छ ।
विश्व क्रिकेट लिग अन्तर्गत नेपाल बिरुद्ध नामिवियाले बैशाख ४ र ६ गते कीर्तिपूर मैदानमा प्रतिस्पर्धा गर्दैछ ।
दुई खेलका लागि नामिवियाको टोली अप्रिल १४ (बैशाख २) मा नेपाल आइपुग्ने आइसीसीका एशिया डेभलपमेन्ट म्यानेजर बर्नापुरा बन्दुलाले जानकारी दिए ।
विश्व क्रिकेट लिग च्याम्पियनसीपमा नेपालले अधिल्ला दुई चरणका चार खेलमा जित निकाल्न सकेको छैन । घरेलु मैदानमा हुने खेलमा नेपालले च्याम्पयनसीपमा जितको सुरुवात गर्ने अपेक्षा गरिएको छ ।
सन् २०१५ देखि सुरु भएको प्रतियोगिता २०१७ सम्म चल्नेछ । यसबीचमा नेपाल लगायत ८ एशोसियट मुलुकका टोलीले होम एण्ड अवेको आधारमा १४ खेल खेल्नेछन् ।

