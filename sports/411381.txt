खेलाडी संघले खेलाडीलाई सम्मान गर्ने

२४ चैत, काठमाडौं । राष्ट्रिय तथा अन्तराष्ट्रिय खेलाडी संघले विगतमा झै यस पटक पनि बर्षको उत्कृष्ट खेलाडीहरुलाई सम्मान गर्ने भएको छ ।
भक्तपुर दरवार स्क्वायरमा २६ गते आयोजना हुने बर्षको उत्कृष्ट खेलाडी सम्मान कार्यक्रममा २५ खेलका सम्वन्धित खेल संघले उपलब्ध गराएको उत्कृष्ट खेलाडीहरुलाई विगतमा झै नगद १० हजारले सम्मान गर्न लागिएको हो ।
सम्मान कार्यक्रममा एथलेटिक्स, आर्चरी, बक्सिङ्ग, ब्याडमिन्टन, बास्केटबल, उसु, तेक्वान्दो, कराते, जुडो, सुटिङ्ग, जिम्न्यास्टिक, लन टेनिस, कुस्ती, सफ्ट टेनिस, भारोत्तोलन, क्रिकेट, टेबल टेनिस, फुटबल, साईक्लिङ्ग, गल्फ, सेपाक ताक्रो, पौडी, ट्राईयाथलन, फेन्सिङ्ग र र्‍याफि्टङ्ग एन्ड क्यानोईङ्ग खेललाई समावेश गरिएको छ ।
यस्तै खेलाडी संघको सिफारिसमा गजराज जोशी फाउन्डेशनद्वारा प्रदान गरिने “आदर्श खेलाडी पुरस्कार” एक जनालाई प्रदान गरिने छ । उक्त पुरस्कारको राशी २५ हजार रहेको छ ।
यस बर्षको बैशाख महिनामा गएको महाभुकम्पले क्षती भएको नेपालको पर्यटकिय नगरी भक्तपुरको दरवार स्क्वायरको खुला चौरमा आयोजना गर्न लागिएको कार्यक्रमलाई भक्तपुर नगरपालिकाको साथ रहेको छ ।
यस कार्यक्रमले भुकम्पका कारण क्षतीबाट माथि उठ्न खोजेको भक्तपुरमा पर्यटकको संख्यामा बृद्धि गर्न सहयोग पुग्ने भक्तपुर नगरपालिकाका प्रतिनिधी गौतम लासिवाले बताए ।

