कृष्णमोहन स्मृति खुल्ला ब्याडमिन्टनको उपाधि आर्मीकी मेघाले जितिन्
२५ चैत, काठमाडौं । त्रिभुवन आर्मी क्लबकी मेघा चन्दले बाह्रौं राष्ट्रव्यापी कृष्णमोहन स्मृति खुल्ला ब्याडमिन्टन प्रतियोगिताको १७ वर्षमुनि महिला एकलतर्फको उपाधि जितेकी छिन् ।
हलचोकस्थित सशस्त्र प्रहरी बलको कभर्ड हलमा बिहीबार फाइनल खेलमा उनले मोरङकी सीमा राजवंशीलाई पराजित गर्दै उपाधि जितेकी हुन् ।
प्रतियोगिताको मिश्रित युगलतर्फको फाइनल खेलमा त्रिभुवन आर्मी क्लबका रत्नजीत तामाङ र नङ्शल तामाङको जोडी नेपाल एपिएफ क्लबका पूजा श्रेष्ठ र विकास श्रेष्ठको जोडीलाई पराजित गरी विजयी भएको छ ।
त्यस्तै, ३५ वर्षमाथि मास्टर युगलतर्फको फाइनल खेलमा नेपाल एपिएफ क्लबका अशोककुमार शाक्य र लोकबहादुर थापाको जोडी विजयी भएका छन् ।
      त्यसैगरी ५५ वर्षमाथि भेट्रान्स युगलतर्फको फाइनल खेलमा नेपाल एपिएफ क्लबका पुष्पा ताम्राकार र महेश श्रेष्ठको जोडी तथा ४५ वर्षमाथि मास्टर युगलतर्फको फाइनल खेलमा नेपाल पुलिस क्लबका नरेन्द्र कार्की र भरतबहादुर शाहको जोडी विजयी भएको छ । साथै, ४५ वर्षमाथिको भेट्रान्स युगलतर्फ अन्नपूर्ण ब्याडमिन्टन एकेडेमीका नवीनबाबु श्रेष्ठ र श्यामबहादुर पराजुलीको जोडीले जित हात पारे ।
      त्यस्तै, १७ वर्षमुनि पुरुष एकलतर्फको फाइनल खेलमा कञ्चनपुरका सुनिल जोशी तथा महिला युगलतर्फ एपिएफ क्लबका पूजा श्रेष्ठ र शिक्षा श्रेष्ठको जोडी पहिलो स्थान हात पार्न सफल भए ।

सहवीर स्मृति खुल्ला लनटेनिसको उपाधि महेशलाई
सहवीर स्मृति खुल्ला लनटेनिस प्रतियोगिताको ३५ वर्षमाथिको भेट्रान्स एकलतर्फ काठमाडौंका महेश श्रेष्ठ विजयी भएका छन् ।
उनले फाइनलमा सिन्धुपाल्चोकका छेवाङ लामालाई पराजित गरेका थिए । त्यस्तै, ३५ वर्ष माथिको भेट्रान्स युगलतर्फको फाइनल खेलमा ललितपुरका श्रीराम मगर र महेश श्रेष्ठको जोडी विजयी भएका छन् भने ४५ वर्षमाथिको भेट्रान्स एकलतर्फ भने एपिएफ क्लबका कृष्णराज घले विजयी भए ।
त्यसैगरी ६५ वर्षमाथि भेट्रान्स एकलतर्फको फाइनल खेलमा त्रिभुवन आर्मी क्लबका भिक्टर राणाले तथा इन्टर गभर्मेन्टल सर्भिस युगलतर्फ आर्मी क्लबका चन्द्र थापा र नीराजन श्रेष्ठको जोडीले उपाधि हात पारे । साथै, मिश्रित युगलतर्फको फाइनलमा ललितपुरका महिका राणा र प्रनव खनालको जोडी तथा नेपाल पुलिस क्लबका कमल भण्डारी र आइएम रावतको जोडीले विजय हात पार्यो ।
पुरुष युगलतर्फको फाइनल खेलमा फोहोरा दरबारका कमल अधिकारी र ललितपुरका जितेन्द्र परियारको जोडीले विजयी भएका छन् ।

