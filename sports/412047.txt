खेल संघलाई चार श्रेणीमा वर्गीकरण गर्न प्रस्ताव, ‘क’ श्रेणीमा क्रिकेट छैन
कुशल तिमल्सिना
२५ चैत, काठमाडौं । राष्ट्रिय खेलकुद परिषदद्वारा गठिन छानविन समितिले नेपालमा खेलिने खेल तथा सम्वन्धित संघहरुलाई अन्तर्राष्ट्रिय सहभागिताका आधारमा  चार श्रेणीमा वर्गिकरण गर्न सुझाव दिएको छ । प्रस्तावित वर्गिकरण अनुसार क्रिकेट ‘क’ श्रेणीमा पर्दैन ।
राखेप सदस्य सचिव केशवकुमार विष्टले राष्ट्रिय खेलसंघहरुलाई व्यवस्थित बनाउन भन्दै गठन गरेको छानबिन समितिले करिव १०० दिन लगाएर हालै मात्र प्रतिवेदन बुझाएको छ । अनलाइनखबरले पाएको उक्त प्रतिवेदनमा ३१ बुँदे सुझाव दिइएको छ र पहिलोपटक खेल वर्गिकरणको अवधारणा अघि सारिएको छ ।
खेलकुद परिषद र खेलकुद मन्त्रालयले  साग, एसियन गेम्स र ओलम्पिकमा सहभागी भएका खेल संघ बाहेक अन्यलाई परिषदको मातहातबाट अलग गराउने संयुक्त निर्णय यसअघि नै गरिसकेका छन् । सोही निर्णयलाई पक्षपोषण गर्दै छानविन समितिले वर्गिकरणको सुझाव दिएको छ ।
परिषदबाट प्रदान हुने आर्थिक-प्राविधिक लगायतका सहयोगमा चुस्तता र पारदर्शीताका लागि खेल वर्गिकरणको प्रस्ताव गरिएको समितिकी संयोजक शान्ति सिंहले बताइन् । उनले भनिन्-‘खेलहरुको वर्गिकरणले अन्तर्राष्ट्रियस्तरमा खेलकुदको स्तरोन्नति पनि हुनेछ । सम्भावना रहेका खेलहरुमा लगानी गर्न पनि सहज हुनेछ ।’
समितिले क, ख, ग र घ वर्गमा संघको वर्गिकरण गर्न प्रस्ताव पेश गरेको छ । ‘क’ बर्गमा साग, एशियन गेम्स र ओलम्पिकमा समावेश भएका खेलहरुलाई राखिएको छ । यी कुनै पनि प्रतियोगितामा क्रिकेट खेल खेलाइदैन । अर्थात प्रतिवेदन अनुसार नै वर्गिकरण हुने हो भने नेपालमा पछिल्लो समय निकै लोकपि्रय र अन्तराष्ट्रिय सफलता हात पारिरहेको क्रिकेट क वर्गमा पर्दैन ।
प्रस्तावित वर्गिकरणले क्रिकेट ख बर्गमा पर्ने देखिन्छ । ‘ख’ बर्गमा साग, एशियन गेम्स र ओलम्पिकमा समावेश गरिहेका खेलहरुलाई राखिएको छ । ‘ग’ वर्गमा साहसिक खेलकुद र पर्यटकीय खेलहरु छन् भने ‘घ’ बर्गमा परम्परागत खेलकुदहरु छन् ।
त्रिकेट र फुटबल विवादबारे मौन
सबैभन्दा धेरै बजेट खेलाउने तथा विवादित दुई संघ क्रिकेट र फुटबलको बिषयमा प्रतिवेदन मौन छ ।
प्रतिवेदनमा यी दुई खेल संघको सन्दर्भ उल्लेख नगरेको सिंहले जानकारी दिइन् । क्रिकेट र फुटबलका लागि परिषदले अर्कै छानविन समिति बनाएका कारण आफुहरुको दायरामा फुटबल र क्रिकेट नपरेको सिंहको भनाइ छ । यद्यपि उनले भनेजस्तो दुवै खेलमा छुट्टै छानविन समिति अस्तित्वमा छैन ।
नेपालमा सबैभन्दा लोकपि्रय खेल फुटबलको आधिकारिक निकाय अखिल नेपाल फुटबल संघ एन्फा लामो समयदेखि अव्यवस्थित छ । राष्ट्रिय प्रतियोगिता तथा अन्तर्राष्ट्रिय सहभागिता नियमित रहेपनि फुटबलमा व्यवस्थापनको विवाद लामो समयदेखि कायमै छ ।
अर्को लोकपि्रय खेल क्रिकेटको नियमक निकाय नेपाल क्रिकेट संघ (क्यान) झनै अस्तव्यस्त छ । आधिकारिकताको विवादमा रुमल्लिएको क्यानले दैनिक प्रशासनको कामभन्दा केही गर्न सकेको छैन । फाट्टफुट्ट अन्तर्राष्ट्रिय सहभागिता भइरहे पनि घरेलु प्रतियोगिता शून्यप्राय छ । खेलाडीहरुमा असन्तुष्टि कायमै छ ।
मार्सल आर्ट्सका संघमा धेरै विवाद
छानबिन समितिले मार्सल आर्ट्स अन्तर्गतका खेलसंघमा धेरै विवाद देखिएको जनाएको छ । कराते, तेक्वान्दो, जुडो, उसु लगायतका खेलमा संघको कम सक्रियता रहेको, पदाधिकारी विवाद देखिएको, एकै प्रकृतिका एकभन्दा बढि खेल संघ दर्ता भएको पाइएको समितिकी अध्यक्ष सिंहले जानकारी दिइन् ।
खेलकुद परिषदमा दर्ता भएका १५८ खेल संघहरुमध्ये मार्शल आर्टका खेलसंघहरुमा धेरै विवाद रहेको पाइएको छानबिन समितिकी संयोजक सिंहदे बताइन् । उनले थपिन्-‘हामीले पाएको क्षेत्राधिकारभित्र राष्ट्रिय संघको सक्रियताबारे छानविन गरेका छौं । यो प्रतिवेदन वोर्डमा लगेर छलफल हुन्छ र समाधानका लागि कार्यन्वयनको प्रक्रिया अगाडि बढ्नेछ ।’
अधिकांश संघद्वारा नियम उल्लंघन
नेपाली खेलकुदको निमयनकारी निकाय राष्ट्रिय खेलकुद परिषदमा १५८ खेलसंघहरु दर्ता भएका छन् । यिनीहरुमध्ये अधिकांश खेलसंघले नियम कानून र परिषदको निर्देशिकासमेत पालना नगरेको प्रतिबेदनले देखाएको छ ।
प्रतिवेदनको ३१ बुँदे सुझावमा परिषदमा दर्ता भएका संघहरुमध्ये अधिकांशले ऐन नियम तथा निर्देशिका पालना नगरेकाले उनीहरुलाई खेलकुद विकास नियमावली अन्तर्गत कारबाही गर्न प्रस्ताव गरिएको छ ।
प्रतिवेदनले नियम अन्तर्गत सञ्चालन नरहेका तथा राष्ट्रिय संघ गठन गरेर निस्त्रिmय देखिएका खेलसंघलाई कारबाहीको प्रक्रियामा ल्याउनुपर्ने सुझाव दिएको छ । केन्द्रमा मात्र संघ गठन नगरी क्षेत्रीय र जिल्ला तहमा पनि शाखा विस्तार गर्न परिषदले सम्बन्धित संघलाई ताकेता गर्नुपर्नेम्ा जोड दिइएको छ ।
परिषदको निर्देशन तथा यस अन्तर्गतको नियम पालना नगर्ने संघलाई परिषदले दिँदै आएको सुविधा कटौती गर्न सुझाव दिइएको छ ।
संघलाई पनि नगद पुरस्कार
राष्ट्रिय तथा अन्तर्राष्ट्रिय प्रतियोगितामा उत्कृष्ट प्रदर्शन गर्ने खेल संघलाई पनि नगद पुरस्कारले सम्मानित गर्र्न छानबिन समितिले सुझाव दिएको छ ।
खेलकुद विकास ऐन नियम र विधानअनुसार सञ्चालित राष्ट्रिय तथा अन्तर्राष्ट्रिय प्रतियोगितामा सहभागिता जनाइ पदक प्राप्त गर्ने खेलसंघलाई नगद पुरस्कारले सम्मानित गर्न सुझाव समितिको छ । त्यसमा प्रथम हुनेलाई १५ लाख, दोस्रो र तेस्रो हुनेलाई क्रमशः १० र ५ लाख पुरस्कारको व्यवस्था गर्न सुझाइएको छ ।
विवाद समाधान नभए हस्तक्षेप
छानबिन समितिको प्रतिवेदनले राष्ट्रिय मान्यताप्राप्त खेल संघ र अन्तर्राष्ट्रिय मान्यताप्राप्त भनिएका खेलसंघलाई आपसमा मिल्न ६० दिनको समय प्रदान गर्ने र त्यस समयमा पनि विवाद समाधान नभए दुवै संघ विघटन गरेर ९० दिनभित्र चुनाव गरेर नयाँ कार्यसमिति बनाउन परिषदले निर्देशन दिनुपर्ने सुझाव पेश गरिएको छ ।
त्यस्तै छानविन समितिको प्रतिबेदनले विद्यालय खेलसंघहरुलाई राष्ट्रिय खेलसंघमा समाहित गराउनुपर्ने सुझाव पेश गरेको छ । उनीहरुलाई पनि ६० दिनको समय एकीकरणको लागि दिन भनिएको छ ।
प्रतिवेदनको सुझावमा तेक्वान्दो, मावाथाई र थाई बक्सिङ लगायतमा एकै प्रकृतिका दुई खेलसंघहरु विद्यमान रहेकाले दुईलाई गाभेर एक बनाउने प्रक्रिया सुरु गर्न परिषदले तुरुन्त कदम चाल्नुपर्ने उल्लेख छ । एकै प्रकृतिको खेलसंघलाई गाभ्दा महासंघ बनाएर महासंघमार्फत परिषदलाई समन्वय गर्न सुझाव दिइएको छ ।
सदस्यसचिव विष्टले छानविन समितिको प्रतिबेदन कानूनी समितिले अध्ययन गरिरहेको र अव बस्ने बोर्ड बैठकबाट पारित गराएर कार्यान्वयन प्रक्रियामा लगिने जानकारी दिए । उनले समितिको प्रतिबेदन अक्षरसः पालना गरिने र खेलकुद व्यवस्थापन चुस्त बनाउने प्रतिबद्धता व्यक्त गरे ।

