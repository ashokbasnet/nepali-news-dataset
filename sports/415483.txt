पुलिसलाई हराउँदै एपीएफ सेमिफाइनलमा

४ वैशाख, पोखरा । नेपाल पुलिस क्लबलाई पराजित गर्दै सशस्त्र प्रहरीको एपिएफ मनकामना केबुलकार पोखरा कपको सेमिफाइनलमा प्रवेश गरेको छ ।
शनिबार पोखरा रङ्गशालामा भएको दुई विभागीय टिमको भिडन्तमा एपिएफले पुलिसलाई २-० ले हराएको हो । पोखरा कपमा क्वार्टरफाइनल भन्दा माथि कहिल्यै नपुगेको एपीएफले पुलिसलाई हराउँदै यस पटक इतिहास रचेको छ ।
एपिएफको जितमा दुबै गोल रञ्जन विष्टले गरे । रञ्जनले पहिलो गोल ६० औं मिनेटमा गरेका थिए । उनले करीब ३५ यार्ड टाढाबाट प्रहार गरेको वलले सिधै जाली चुमेको थियो ।
पहिलो गोल भएको ३ मिनेट पनि नबित्दै रञ्जनले दोश्रो गोल गर्दै एपिएफको जित सुनिश्चित गरे । पुलिसका गोलकिपरले बल समात्ने क्रममा फुत्काएपछि रञ्जनले सदुपयोग गरेका हुन् ।
रञ्जन हृयाटि्रक गर्नबाट भने चुके । उनले ८३ औं मिनेटमा गोल गर्ने सुनौलो मौका पाएका थिए । डि-बक्स भित्रबाट उनले प्रहार गरेको बल पुलिसका गोलकिपरले पञ्च गरे । जसलाई डिफेन्डर सन्तोष विकले क्लियर गरे ।
पुलिसले आधा दर्जन बढी अवसर सदुपयोग गर्न नसक्दा पोखरा कपको पहिलो खेलबाटै बाहिरिनु पर्‍यो । रञ्जन म्यान अफ दी म्याच भए ।
प्रतियोगिता अन्तर्गत आईतबार मनाङ मस्र्याङदी क्लव र रमपम झापा ११ भिड्नेछन् ।

