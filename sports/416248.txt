पारस र शरदको अर्धशतकीय साझेदारी, नेपालको सय रन पूरा
६ वैशाख, काठमाडौं । विश्व क्रिकेट लिग च्याम्पियनसीप अन्तर्गत कीर्तिपुर मैदानमा जारी खेलमा नेपालले नामिबिया बिरुद्ध २४० रनको लक्ष्य पछ्याइरहेको छ ।
सुरुवाती दुई विकेट सस्तैमा गुमाएपनि मध्यक्रमका नेपाली ब्याट्सम्यानहरु कप्तान पारस खड्का र शरद भेषवाकरले ५० रनको साझेदारी पूरा गरेका छन् ।
नेपालले २३ ओभरको समाप्तिसम्म २ विकेट गुमाएर १०० रन बनाएको छ । पछिल्लो १० ओभरमा ६.४० को रनरेटमा पारस र शरदले ६३ रनको साझेदारी पूरा गरेका हुन् ।
तेस्रो नम्बरमा आएका शरदले २१ रन बनाएका छन् भने चौथो नम्बरमा आएका कप्तान पारसले ४० रन बनाएका छन् । पारसले २ चौका र ३ छक्का प्रहार गरेका छन् भने शरदले १ चौका प्रहार गरेका छन् ।
यसअघि नेपालका ओपनिङ जोडी उपकप्तान ज्ञानेन्द्र मल्ल २२ र नरेश बुढाएर ६ रनको व्यक्तिगत स्कोरमा पेविलियन फर्केका थिए ।

