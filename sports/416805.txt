तेस्रो नेपाल कप वैशाख १८ देखि

७ वैशाख, काठमाडौं । वैशाख १८ देखि तेस्रो नेपाल कम आमन्त्रण फुटबल प्रतियोगिता हुने भएको छ । इलामको फिक्कलमा रहेको करफोक फुटबल मैदानमा २५ गतेसम्म हुने प्रतियोगितामा नेपाल र भारतका गरि १० टिमको सहभागीता रहनेछ ।
यसअघिका दुई संस्करण जनकपुर र इलाममा भएको थियो । गत बर्ष वैशाखमा आएको विनाशकारी भुकम्पका कारण प्रतियोगिताको समय परिवर्तन भएको स्पोर्टस फर अल क्लबका अध्यक्ष लोकबहादुर शाहीले बताए ।
प्रतियोगिताको सम्पूर्ण तयारी पुरा भएको क्लबले जनाएको छ । प्रतियोगितामा सहभागी क्लबहरुमा मोरङ्ग ११, त्रिवेणी युथ क्लब, काकडभित्ता फुटबल ट्रेनिङ्ग सेन्टर, एपिएफ पुर्वाञ्चल फुटबल टिम, ताप्लेजुङ्ग ११, मकवानपुर ११ फुटबल टिम र इलाम ११ फुटबल टिम रहेका छन् । त्यसैगरि भारतबाट सहभागी रहेका टिमहरुमा कन्चनजंगा फुटबल क्लब सिलुगुडी, दार्जलिङ्ग ११, सारे फुटबल क्लब कालिङपोङ्ग रहेका छन् ।
मंगलबार नै जारी गरेको टाइसिट अनुसार बैशाख १८ गते हुने उद्घाटन खेलमा दार्जलिङ ११ र काकडभित्ता फुटबल ट्रेनिङ्ग सेन्टरबिच प्रतिस्पर्धा हुनेछ ।
प्रतियोगिताको विजेताले १ लाख नगद र उपविजेता टिमले ५० हजार पाउनेछ । प्रतियोगिताका लागि १५ लाख १० हजार खर्च लाग्ने अनुमान गरिएको शाहीले बताए ।
प्रतियोगिताको साविक विजेता इलाम रातो हो ।

