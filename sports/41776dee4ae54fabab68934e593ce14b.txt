​कोपा अमेरिकी फुटबलमा अर्जेन्टिनाको पहिलो जित

असार २ – कोपा अमेरिकी फुटबल प्रतियोगितामा अर्जेन्टिनाले पहिलो जित हात पारेको छ । बुधबार विहान भएको समुह चरणको दोश्रो खेलमा अर्जेन्टिनाले बलियो प्रतिद्वन्द्वी उरुग्वेलाई १–० ले पराजित गरेको हो । प्रतिस्पर्धात्मक भएको खेलको पहिलो हाफ गोलरहित बराबरीमा सकिएको थियो । तर दोश्रो हाफको ११ औं मिनेटमा सर्जियो एग्युरोले गोल गरेपछि अर्जेन्टिनाले अग्रता लियो । त्यसपछि कुनै टोलीबाट गोल हुन सकेन र खेल अर्जेन्टिनाले १–० ले जित्यो । पहिलो खेलमा पराग्वेसँग २–२ गोलको बराबरी खेलेको अर्जेन्टिनालाई दोश्रो चरण प्रवेशको लागि उरुग्वे विरुद्धको खेल जित्नै पर्ने थियो । पहिलो खेलमा जमैकालाई पराजित गरेको  उरुग्वे पनि लगातार दोश्रो जित हात पार्दै दोश्रो चरण प्रवेशको संभावना बलियो पार्न चाहान्थ्यो । जितसँगै २ खेलमा ४ अंक जोडेको अर्जेन्टिना समुह बी को शीर्ष स्थानमा उक्लिएको छ । उरुग्वे भने ३ अंकका साथ तेश्रो स्थानमा छ । यस्तै मंगलबार राती भएको खेलमा पराग्वेले जमैकालाई १–० ले पराजित गर्यो । पराग्वेको जितमा खेलको ३६ आैं मिनेटमा इडगर वेनिटेजले एकमात्र निर्णाएक गोल गरे । जितसँगै ४ अंक जोडेको पराग्वे समुह बीको दोश्रो स्थानमा रहेको छ । यसअघि पराग्वेले अर्जेन्टिनासँग बराबरी खेलेको थियो । जमैका भने अघिल्लो खेलमा पनि उरुग्वेसँग पराजित भएको थियो । दुई खेलमा पराजित भएको जमैका एक खेल खेल्नुअघि नै समुह चरणबाटै बाहिरिएको छ ।
