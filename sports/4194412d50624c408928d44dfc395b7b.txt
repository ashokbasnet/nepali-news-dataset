राष्ट्रव्यापी खुला सुटिङ : फाइनल पुग्ने सबै खेलाडीको टुंगो

काठमाडौं, साउन १ - राष्ट्रव्यापी खुला सुटिङ प्रतियोगितामा फाइनल पुग्ने सबै खेलाडीको मंगलबार टुंगो लागेको छ । प्रतियोगितामा समावेश चारै स्पर्धामा फाइनल पुग्ने सबै खेलाडीको टुंगो लागेको हो ।
पुरुष र महिलाको राइफलतर्फ समान ८–८ र पेस्तोलमा समान ६–६ खेलाडीले फाइनल यात्रा तय गरे । चारै स्पर्धाको फाइनल २ सय पूर्णाङको हुनेछ । फाइनलमा अघिल्लो छनोट चरणको अंक जोडिने छैन ।
महिलाको १० मिटर एयर राइफलमा रुपन्देहीकी स्नेहाराज्यलक्ष्मी राणा (३८९ अंक), नेपाल प्रहरीकी फुलमाया क्याप्छाकी (३८१ अंक), प्रहरीकी अस्मिता राई (३६९ अंक), रुपन्देहीकी कुलिन राणा (३६९ अंक), प्रहरीकी दुर्गा सिन्जाली (३६८ अंक), प्रहरीकी मनिका राई (३६६ अंक), नेपाली सेनाकी अनिता पन्त (३६० अंक) तथा सेनाकी मीरा बन्जारा (३५८ अंक) फाइनलमा पुगे ।
सातदोबाटोस्थित अन्तर्राष्ट्रिय खेलकुद परिसरमा रहेको सुटिङ रेन्जमा भइरहेको प्रतियोगिताको पुरुष १० मिटर एयर राइफलमा सप्तरीका अशिम यादव (५६२ अंक), प्रहरीका हरिबहादुर थापा (५६० अंक), सेनाका कृष्ण घोरासैनी (५५८ अंक), सेनाका शंकर दाहाल (५५५ अंक), प्रहरीका रामबाबु दानी (५४४ अंक), सेनाका दीपक थापा (५४० अंक), सेनाका दीपक सन्जेल (५३६ अंक) र प्रहरीका विकासकुमार राय (५२७ अंक) क्रमशः शीर्ष आठ स्थानमा रहँदै फाइनल यात्रा तय गरे ।
नेपाल सुटिङ संघद्वारा आयोजित प्रतियोगिताको पुरुष १० मिटर एयर पेस्तोलमा सेनाका कुँवेर केसी (५५७ अंक), बाँकेका अब्दुलवाहिद अन्सारी (५४० अंक), बाँकेकै बद्रुउद्धिन अन्सारी (५३५ अंक), धनुषाका विवेकराज ढुंगेल (५२५ अंक), सेनाका सुदन खड्का (५२३ अंक) तथा धनुषाका जग्गीलाल महतो (५१३ अंक) ले छनोट चरण पार गर्न सफल रहे ।
सोही स्पर्धाको महिलातर्फ फाइनल पुग्नेमा बाँकेकी कृष्णा थापा (३६१ अंक), सेनाकी सुनीता महर्जन (३५७ अंक), प्रहरीकी सीमा तुलाधर (३५१ अंक), बाग्लुङकी श्रेया केसी (३४९ अंक), प्रहरीकी सरस्वती बानियाँ (३४७ अंक) तथा सेनाकी सरिता बस्नेत (३४४ अंक) रहेका छन् । पुरुषतर्फ ६ सय र महिलामा ४ सय पूर्णाङ्कमा प्रतिस्पर्धा भएको थियो । महिला राइफल बाहेक तीनै स्पर्धाको फाइनल बुधबार हुनेछ । महिला राइफलको फाइनल प्रतियोगिताको अन्तिम दिन बिहीबार हुनेछ ।
