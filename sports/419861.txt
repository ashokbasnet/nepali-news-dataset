च्याम्पियन्स लिगमा म्यानचेष्टर सिटीविरुद्ध रोनाल्डो खेल्ने

१४ वैशाख, काठमाडौं । युरोपियन च्याम्पियन्स लिगको सेमिफाइनल पहिलो लेगमा म्यानचेष्टर सिटीविरुद्ध क्रिष्टियानो रोनाल्डो खेल्ने भएका छन् ।
रियल मडि्रडका प्रशिक्षक जिनेदिन जिदानले सिटीविरुद्ध रोनाल्डो र करिम बेन्जिमा दुबै खेल्ने बताएका हुन् । इत्तेहाद स्टेडियममा आयोजित पत्रकार सम्मेलनमा जिदानले दुबै फिट रहेको बताए ।
रोनाल्डो रियल मडि्रडका सर्बाधिक गोलकर्ता हुन् र, उनले यो सिजन ४७ गोल गरिसकेका छन् ।
भिल्लारियलसँगको खेलका क्रममा बाइसाइकल किक हान्ने क्रममा रोनाल्डोको तिघ्राको मांशपेशीमा दबाब परेको थियो । जसका कारण उनले ला लिगामा रायो भालेकानो विरुद्धको खेल गुमाएका थिए ।
इत्तेहाद रंगशालामा आज राति हुने खेलमा रियल म्याडि्रडले म्यान्चेस्टर सिटीसँग प्रतिस्पर्धा गर्दैछ । च्याम्पियन्स लिगको इतिहासमा पहिलो पटक सेमिफाइनलमा पुगेको सिटीले घरेलु मैदानमा जित निकाल्न रियलको अग्रपंक्तिको आक्रमण विफल पार्नु ठूलो चुनौति हुनेछ ।

