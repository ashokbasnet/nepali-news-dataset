निर्धारित समयमै सातौं राष्ट्रिय खेलकुद गर्न माग

काठमाडौं, साउन १४ - पूर्वाञ्चल क्षेत्रका खेलकर्मी, खेलाडी, प्रशिक्षक, खेल प्रेमीलगायतले पूर्वाञ्चलमा हुनु पर्ने सातौं राष्ट्रिय खेलकुद राष्ट्रिय खेलकुद परिषद् (राखेप) ले तोकेको समयमा हुने पर्ने माग रोखेका छन् ।
बुधबार राखेपका अध्यक्ष समेत रहेका युवा तथा खेलकुद मन्त्री पुरुषोत्तम पौडेललाई पूर्वाञ्चल क्षेत्रीय खेलकुद विकास समितिका अध्यक्ष किरण राईको नेतृत्वमा ज्ञापनपत्र बुझाउन गएको टोलीले यो माग राखेको हो ।
२०७० माघ २५ गते बसेको राखेपको सयौं बोर्ड बैठकले सातौं राष्ट्रिय खेलकुद यसै वर्षको फागुनमा पूर्वाञ्चलमा आयोजना गर्ने निर्णय गरेको थियो ।
तर, आ.व. २०७१/७२ को सरकारको नीति तथा कार्यक्रम र बजेटमा समेत सातौं राष्ट्रिय खेलकुद समावेश गरिएको नपाइएकाले पूर्वाञ्चल क्षेत्रका खेलाडी, खेल पदाधिकारी, खेलकुदकर्मी तथा सम्पूर्ण पूर्वाञ्लवासीहरु निरुत्साहित र स्तब्ध भएकाले सातौं राष्ट्रिय खेलकुद २०७१ साल भित्रै सम्पन्न गराउन युवा तथा खेलकुद मन्त्रालयबाट आवश्यक पहल थालियोस भनी पूर्वाञ्चल क्षेत्रका सम्पूर्ण खेलकुदकर्मीको तर्फबाट ध्यानाकर्षण गराउने उद्देश्यले ज्ञापनपत्र बुझाइएको अध्यक्ष राईद्वारा हस्ताक्षरित ज्ञापनपत्रमा उल्लेख छ ।
२०६८ साल फागुन १८ गते सुदूरपश्चिमाञ्चलको कञ्चनपुरमा छैटौं राष्ट्रिय खेलकुदको समापनका अवसरमा पूर्व प्रधानमन्त्री डा. बाबुराम भट्टराईले पूर्वाञ्चल क्षेत्रीय खेलकुद विकास समितिका अध्यक्ष राईलाई २०७० सालमा पूर्वाञ्चलमा गर्ने गरी सातौं राष्ट्रिय खेलकुदको झण्डा हस्तान्तरण गरेका थिए । २०७० मा दोश्रो संविधानसभाको निर्वाचनका कारण सातौं राष्ट्रिय खेलकुद स्थगित गरिएको थियो ।
ज्ञापनपत्र बुझेपछि मन्त्री पौडेलले सातौं राष्ट्रिय खेलकुदको बजेट समावेश नहुनुमा प्राविधिक कारण भएको बताउदै यस विषयमा अर्थ मन्त्रीसंग कुराकानी भइरहेको बताउनुभयो । ‘सातौंको बजेट प्राविधिक कारणले गर्दा छुट भएको हो । मैलै अर्थमन्त्रीज्यूसंग कुराकानी गरेको छु । सातौंका लागि बजेटले गर्दा समस्या हुँदैन तपाईंहरु सातौं खेलकुद गर्ने वातावरण तयार गर्नुस् भन्नु भएको छ ।’ मन्त्री पौडेलले भन्नुभयो ‘सातौं आयोजना गर्ने वातावरण बनाउछौं तपाईहरु (ज्ञापनपत्र बुझाउने टोली) को पनि सहयोग चाहिन्छ । सातौं पूर्वाञ्चलमै हुन्छ ।’
नेपाली खेलकुदको ओलम्पिक मानिने राष्ट्रिय खेलकुद पूर्वाञ्चल बाहेक सबै क्षेत्रले आयोजनाको अवसर पाइसकेका छन् । हरेक दुई–दुई वर्षमा गर्ने लक्ष्यसहित २०३८ सालमा पहिलो संस्करण काठमाडौंमा भएको थियो । दोश्रो र तेश्रो संस्करण पनि निर्धारित अवधिमै सम्पन्न भएको थियो । दोश्रो २०४० मा पोखरा र तेश्रो २०४२ मा वीरगञ्जमा भएको थियो । त्यसपछिका संस्करण भने नियमित समयमा हुन सकेन । चौथो २०५४ मा नेपालगन्ज, पाँचौं २०६५ मा काठमाडौं र छैटौं २०६८ मा सुदूरपश्चिमाञ्चलमा भएको थियो ।
