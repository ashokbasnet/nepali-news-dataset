लगातार पाँचौं पटकको उपाधि नजिक युभेन्टस

वैशाख १३ – युभेन्टस लगातार पाँचौं पटक इटालियन सिरी ए फुटबलको उपाधि जित्ने क्रममा छ । लिग अन्तर्गत आइतबार राति भएको खेलमा युभेन्टसले फियोरेन्टिनालाई २–१ ले हराएर उपाधि नजिक पुगेको हो । लिगका तीन खेल बाँकी हुँदा युभेन्टसको ८५ अंक भएको छ । अब एक खेल मात्रै जिते वा सोमबार राति हुने खेलमा दोस्रो स्थानको नापोली रोमासँग पराजित भएमा युभेन्टसले उपाधि जित्ने पक्का हुनेछ । दोस्रो स्थानको नापोलीको ३४ खेलबाट ७३ अंक छ । आइतबार रातिको खेलमा युभेन्टसलाई जिताउन मारियो मान्जुकी र एल्भारो मोराताले गोल गरे । ३९ औं मिनेटमा मान्जुकीले गोल गर्दै युभेन्टसलाई सुरुवाती अग्रता दिलाएका थिए । ८१ औं मिनेटमा फियोरेन्टिनाका निकोला कालिनिकले बराबरी गोल फर्काए । तर त्यसको दुई मिनेटपछि नै मोराटाले गोल गर्दै युभेन्टसलाई २–१ को जित दिलाए । फियोरेन्टिना ३५ खेलबाट ५९ अंकसहित पाँचौं स्थानमा छ । युभेन्टसले लिगको सुरुमा खराब प्रदर्शन गरेको थियो भने फियोरेन्टिनाले राम्रो सुरुवात गरेको थियो ।
– एजेन्सीको सहयोगमा
