खेलकुदमा कोल्टे फेर्दै सुदूरपश्चिम : निजी क्षेत्रको प्रयासले चम्काउँदै छवी

नवराज पनेरु/उज्यालो । 
धनगढी, माघ ४ – धनगढीमा पोहोर ठूलो धनराशीको खप्तड गोल्डकप फुटबल आयोजना गर्दा धेरैले आश्चर्य मानेका थिए । फुटबलको उत्ति धेरै माहोल नभएको ठानिएको धनगढीमा ठूलो पुरस्कारको प्रतियोगिता गर्न आयोजक सुदूरपश्चिम ११ स्पोर्टस क्लबलाई पनि सजिलो थिएन । फुटबलका पारखी र सानातिना फुटबल प्रतियोगीताका आयोजकलाई समेत यति ठूलो प्रतियोगिता सुदुरपश्चिममा आयोजना गर्न सकिन्छ भन्नेमा शंकै थियो । 
तर बाधा अड्चनकाबिच सुुदूरपश्चिम खप्तड गोल्डकपको पहिलो सस्करण सम्पन्न भयो । जसले प्रतियोगिताको निरन्तरताको जग पनि बसायो । भर्खरै सकिएको प्रतियोगिताको दोश्रो सस्करणको भब्य समापनसँगै सुदूरपश्चिममा पनि फुटबलको क्रेज र सम्भावना दुवै उजागर भएको छ । 
सुदूरपश्चिममा पनि फुटवलको गतिलो प्रतियोगिता आयोजना गर्न सकिन्छ कि भन्ने आशामा सुदूरपश्चिम ११ स्पोर्टस क्लब गठन गर्दा क्लबका पदाधिकारीले आवश्यक परे व्यक्तिगत रुपमा पनि खर्च गर्ने प्रणसहित पहिलो संस्करण आयोजना गरेका थिए । त्यहि अठोट र आत्मविश्वासले प्रतियोगिता सफल मात्र भएन सुदूरपश्चिमको खेलप्रेमको घुम्टो खोलिदिएको कैलाली जिल्ला खेलकुद विकास समितिका अध्यक्ष दीपक सिंहले बताउनुभयो । 
फुटबलको क्रेज र सम्भावनाले उत्साहित 
सुदूरपश्चिम खप्तड गोल्डकप मोफसलको सर्वाधीक पुरस्कार राशीको प्रतियोगिता भएर मात्र होइन उल्लेख्य दर्शकको सहभागिताका कारण पनि चर्चित भएको छ । पुस माघकोे कठ्याङ्ग्रीदो जाडोमा पनि प्रतियोगिता अवधिभर दर्शक घटेनन् । खप्तड गोल्डकपको टिकटबाट मात्रै पौने १९ लाख रुपैया उठेको आयोजकले जनाएको छ । उद्घाटनका दिन ५ हजार बढी दर्शक खेल हेर्न धनगढी रंगशाला पुगेका थिए ।
स्थानीय क्लब फाइनलमा पुग्न नसकेपनि फाइनलमा दर्शक बस्ने ठाउँ नभएपछि टिकट नै बन्द गर्नुपरेको थियो । फाइनलमा मात्रै ६ लाख २१ हजार रुपैयाँको टिकट बिक्री भएको टिकट व्यवस्थापन समितिका संयोजक धुव्र वरालले जानकारी दिनुभयो । ११ दिनसम्म सञ्चालन भएको प्रतियोगितालाई झण्डै ५० हजार दर्शकले अवलोकन गरेको प्रतियोगिताका प्रवक्ता ओमविक्रम चन्दले बताउनुभयो । अघिल्लो वर्ष भएको प्रतियोगिताको पहिलो संस्करणमा टिकटबाट झण्डै १३ लाख रुपैयाँ उठेको थियो । 
पुरस्कार दोब्बर बनाउने घोषणा
प्रतियोगिताको पुरस्कार राशी अर्को वर्ष झण्डै दोब्बर बनाउने घोषणा गरिएको छ । तेस्रो संस्करणको खप्तड गोल्डकपको विजेतालाई २१ लाख रुपैयाँ दिने आयोजक सुदूरपश्चिम ११ स्पोर्टस क्लबका अध्यक्ष सुरेश हमालले घोषणा गरेका हुन् । अर्को वर्ष उपविजेता टोलीले १० लाख ५० हजार रुपैयाँ पाउनेछ । यसका चाँजोपाँजो मिलाउने काम थालिहाल्ने क्लबको तयारी छ । यो संस्करणको सफलताले झनै हौस्याएको क्लबका पदाधिकारी बताउँछन् । 
क्रिकेटमा कीर्तिमा नै कीर्तिमान 
घरेलु क्रिकेटमा काठमाडौंलाई पनि धेरै कुरा सिकाएको धनगढीले पुरस्कार राशीमा अर्को कीर्तिमान पनि रच्ने भएको छ । घरेलु क्रिकेटको सर्वाधिक अर्थात २५ लाख रुपैयाँ पुरस्कार रहेको धनगढी प्रिमियर लिग ‘डिपिएल–२’ चैत १७ गतेदेखि वैशाख १ गतेसम्म धनगढीमा हुँदैछ । प्रतियोगितामा दोस्रो हुनेले १० लाख, तेस्रो हुनेले ३ लाख र चौथो हुनेले २ लाख रुपैयाँ पुरस्कार पाउनेछन् । ‘डिपिएल–२’ मा  पुरस्कारको लागि मात्रै ५० लाख र कुल खर्च ३ करोड हुने आयोजक धनगढी क्रिकेड एकेडेमीका अध्यक्ष सुवाश शाहीले बताए । 
सिटी क्रिकेटको अवधारणामा खेलाइने डिपिएलका लागि खेलाडीको बोलकवोल अर्थात ‘अक्सन’ फागुन ५ गते हुनेछ । प्रतियोगितालाई स्थानीय बासिन्दाले प्रदेश ७ कै सम्पत्तिका रुपमा लिएकाले एक पछि अर्को गर्दै ठूला प्रतियोगिता सफल भइरहेको उहाँको भनाई छ । 
क्रिकेटका अभियन्ता सुवाश शाही र फुटबलका अभियन्ता सुरेश शाहीको सपना खेलबाटै सुदूरपश्चिमको पहिचान बनाउने छ । ठूला प्रतियोगीतामा सुदूरका सबै जिल्लाबाट मात्र होइन नेपालगञ्जबाट समेत दर्शक पुग्न थालेका छन् यसले प्रदेश नम्बर ७ को पहिचान अब खेलकुदबाटै बन्न सक्ने विश्वास उहाँहरुको छ । खेल पर्यटन मार्फत चिनारी मात्र होइन आय आर्जन पनि बढाउन सकिने देखिएको छ । 
जग हाल्दै फारवेष्ट पशुपति र लिटील फ्लावर कप 
खप्तड गोल्डकप र धनगढी प्रमियर लिगले राष्ट्रीय पहिचान बनाए पनि जग हाल्ने काम भने क्रिकेटमा लिटील फ्लावर प्रिमीयर लिग र फुटबलमा फारवेष्ट पशुपति कपले गरेको छ । फारवेष्ट पशुपति कपको तेश्रो संस्करण पुसमा सकिएको छ । पहिलो पुरस्कार राशी ३ लाख भए पनि खेलाडी उत्पादन र फुटबलको क्रेज बढाउन भने फारवेष्टको योगदान ठूलो रहेका छ । 
यस्तै लिटील फ्लावर प्रमियर लिगको पनि तेश्रो सस्करणका लागि अहिले तयारी भइरहेको छ । विगतमा विद्यालय तहको प्रतियोगिता भएपनि यसपालीदेखि १९ वर्षमुनिको राष्ट्रिय प्रतियोगिता गर्ने आयोजक लिटील फ्लावर ईङलीस बोर्डीङ स्कुलका प्राचार्य रामचन्द्र शाहीले बताउनुभयो । यो प्रतियोगिताले पनि खेलाडी उत्पादनमा ठूलो भूमिका निर्वाह गरिरहेको छ ।  
मैदानकै समस्या 
प्रदेश नम्बर ७ मा फुटवलका लागि भएको एउटै रंगशाला हो धनगढी रंगशाला । तर रंगशाला निर्माणको काम पनि वर्षाैंदेखि रोकिएको छ । अटाइनअटाइ दर्शक भरिन थाले पनि रंगशालामा प्याराफिट निमार्णको काम अलपत्र छ । निमार्ण कम्पनी र राष्ट्रिय खेलकुद परिषदको विवादका कारण रंगशालाको स्तरोन्नतीको काम सुरु हुन सकेको छैन । निमार्ण कम्पनीले माग गरेको क्षतिपूर्ति उपलब्ध गराउन तयार रहेकोले अब रंगशाला स्तरोन्नतीको काम पनि सुरु हुने परिषदका सदस्यसचिव केशव विष्टले बताउनुभयो । 
क्रिकेटका लागि मैदान नहुँदा डिपिएलका खेल सेती अञ्चल प्रहरी कार्यालयको मैदानमा हुने गरेका छन् । मैदान साघुरो भएकाले मैदानको छेउछाउ र सडकबाटै क्रिकेट हेर्नुपर्र्ने बाध्यता छ । फाप्लालाई अन्तर्राष्ट्रिय क्रिकेट मैदानको रुपमा विकास गर्न निजी क्षेत्रबाट ड्रिम फाप्ला अभियान थालिए पनि निजी क्षेत्रबाट मात्र बनाउन कठिन भएपछि पिपिपी मोडेलमा मैदान निर्माण गर्ने अवधारणा ल्याइएको ड्रिम फाप्ला अभियानका अभियन्ता समेत रहेका धनगढी क्रिकेट एकेडेमीका अध्यक्ष सुवाश शाहीले बताउनुभयो । सरकारले फाप्लाका लागि गत आर्थिक वर्ष बजेट बिनियोजन गरे पनि त्यसपछि बजेट नै छुट्याएको छैन । 
सरकारी निकाय निद्रामा 
धनगढीमा फुटबल र क्रिकेटमा निजी क्षेत्रले गज्जप गरिरहेका बेला सरकारी संयन्त्रको फुटबल संघ र क्रिकेट संघ भने वर्षाैंदेखि निष्कृय छन् । फुटबल संघ र क्रिकेट संघमा वर्षौंदेखि पद कब्जा गरी बसेका पदाधिकारीले न त जिल्ला स्तरमा प्रतियोगिता गरेका छन् न त अखिल नेपाल फुटबल संघ र क्रिकेट संघलाई यस क्षेत्रमा गतिविधि बढाउनका लागि पहल नै गरेका छन् । खेललाई राजनीति गर्ने अखडा मात्रै बनाएको स्थानीय बासिन्दाको आरोप छ । 
कैलालीमा क्लबले ठूला प्रतियोगिता गरेर देशकै ध्यान तान्न थाले पनि सरकारी स्तरबाट २०६९ सालमा राष्ट्रिय महिला लिग र रेडवुल लिग भएयता कैलालीमा फुटबलका गतिविधि भएका छैनन् । क्रिकेट संघ त वर्षौंदेखि निद्राबाट ब्युँझिएकै छैन ।
