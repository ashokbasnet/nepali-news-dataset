एमाओवादीको खेलकुद महासंघबाट युवराज लामाले राजीनामा दिए

२९ वैशाख, काठमाडौं । इन्चार्जको कार्यशैलीप्रति असन्तुष्टि जनाउँदै एकीकृत नेकपा माओवादी सम्बद्ध अखिल नेपाल खेलकुद महासंघका अध्यक्ष युवराज लामाले पदबाट राजीनामा दिएका छन् ।
महासंघका फ्याक्सन इन्चार्ज लीलाबहादुर थापासँग अुन्तुष्ट देखिएका लामाले प्रक्रियागत बेमेलका कारण मंगलबार राजीनामा दिएको बताएका छन् । अनलाइनखवरसँग कुरा गर्दै अध्यक्ष लामाले भने-‘खेलकुद महासंघको सम्पूर्ण काम कारबाही फ्याक्सन कमिटीले नै हेर्ने भएपछि मैले पदमा बसिरहन उचित देखिन ।’
यद्यपी उनको राजीनामा स्वीकृत भएको छैन । राजीनामा स्वीकृतिका लागि महासंघको बैठक बस्नुपर्नेहुन्छ या अध्यक्ष प्रचण्डले स्वीकृत गर्नुपर्ने बिधानमा व्यवस्था छ ।
गत २५ वैशाखमा बसेको केन्द्रीय समितिको बैठकले अखिल नेपाल फुटबल महासंघलाई फ्याक्सन कमिटीले नै गर्ने निर्णय गरेको थियो ।
राष्ट्रिय खेलकुद परिषदको सदस्य सचिव रहिसकेका लामा २०६५ सालमा एमाओवादीमा प्रबेश गरेका थिए । उनले तर, महासंघ र एनेकपा माओवादी पार्टी भित्र घुर्काउने, दंङ्याउने, पद र पैसाको पछाडि प्राण ˆयाँकेर हिड्ने प्रबृत्ति आफ्नालागि चुनौतिपूर्ण भएको बताएका छन् ।
यद्यपी पार्टी र संगठनले लिएको नीति र दिएको निर्देशनबाट टाढा नरहने भने उनले प्रष्ट पारेका छन् । महासंघको अध्यक्ष नरहेपनि प्रत्यक्ष परोक्ष सहयोगका लागि तयार रहेको उनले बताएका छन् ।

