कराँते महासंघका महासचिव ठगी आरोपमा पक्राउ
३० वैशाख, काठमाडौं । नेपाल कराँते महासंघका महासचिव केदारबाबु सिवाकोटी ठगी आरोपमा पक्राउ परेका छन् ।
बारा निजगढका प्रकाश श्रेष्ठलाई राष्ट्रिय अनुसन्धान बिभागको असई बनाइदिने प्रलोभनमा साँढे सात लाख रुपैयाँ लिएर सम्पर्कबिहीन भएका थिए । पीडित श्रेष्ठको उजुरीको आधारमा पहरीले पक्राउ गरी अनुसन्धान अगाडि बढाएको हो ।
डेढ महिनादेखि प्रहरीको खोजीको सूचीमा रहेका सिवाकोटीलाई महाराजगञ्जबाट पक्राउ गरिएको काठमाडौं प्रहरी परिषरका प्रमुख एसएसपी बिक्रमसिंह थापाले जानकारी दिए । थप अनुसन्धानका लागि प्रहरीले सिवाकोटीलाई पाँच दिन म्याद थप गरेर हिरासतमा राखेको छ ।
सिवाकोटी अन्तर्राष्ट्रिय मान्यता प्राप्त नेपाल ओलम्पिक कमिटी अन्तर्गतको नेपाल कराँते महासंघका बहालवाला महासचिव हुन् । महासचिवलाई प्रहरीले पक्राउ गरेकोबारे अध्यक्ष पुरेन्द्र बिक्रम लाखेले महासंघको पदाधिकारीसँग छलफल गरेर निर्णय लिने बताए ।

