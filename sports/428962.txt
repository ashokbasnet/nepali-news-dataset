नेपाली क्रिकेटका सरोकारवाला संवादमा, तर समाधान टाढै
राखेप सदस्य सचिव केशवकुमार विष्ट र निलम्बित क्यानको निर्वाचित समितिका महासचिव अशोकनाथ प्याकुरेल

४ जेठ, काठमाडौं । नेपाल क्रिकेटको विवाद समाधानका लागि सम्वद्ध पक्षले सम्वाद सुरु गरेका छन् । राष्ट्रिय खेलकुद परिषद, क्रिकेट संघको निर्वाचन समिति र तदर्थ समितिबीच अनौपचारिक सम्वाद भएको हो ।
अन्तर्राष्ट्रिय क्रिकेट परिषद आइसीसीले नेपाल क्रिकेट संघ क्यानलाई निलम्बन गरेपछि सरोकारबालाहरुलाई दवाव परेको छ । क्रिकेट संघको निर्वाचित समितिका एक सदस्यले भने, ‘विभिन्न च्यानलबाट कुराकानी भइरहेको छ । कसरी अगाडि बढ्े भन्नेबारे विभिन्न विकल्पहरु आएका छन् ।’
राष्ट्रिय खेलकुद परिषदले सर्वोच्च अदालतमा विचाराधीन मुद्दा फिर्ता लिने, सानो आकारको समिति बनाएर नयाँ चुनावमा जाने प्रस्ताव अघि सारेको छ ।
राखेप सदस्य सचिव केशवकुमार विष्टले अनलाइनखबरसँग भने, ‘मुद्दा फिर्ता नलिएसम्म केही गर्न सकिँदैन । त्यसैले मुद्दा फिर्ता लिएर नयाँ समिति बनाउने र चुनावमा जाने प्रस्ताव राखेको छु ।’ आफूले पनि अनौपचारिक कुराकानी गरेको र बोर्डका सदस्यहरुलाई खटाएको उनले बताए ।
क्रिकेट संघको चुनावलाई बैधानिकता नदिएको राखेपले रमेश शिलवालको नेतृत्वमा तदर्थ समिति बनाएको थियो । तर, अदालतमा मुद्दा परेपछि यो समिति सक्रिय छैन ।
निर्वाचित समितिको जवाफ
निलम्बित क्यानको चतुरबहादुर चन्द नेत्तृत्वको समूहले भने दुई विकल्प दिएको छ । एक सदस्यले बताए अनुसार उनीहरुले राखेपलाई आफूहरुको निर्वाचन वा साधारणसभालाई मान्यता दिन प्रस्ताव गरेका छन् । ‘निर्वाचनलाई नमान्ने हो भने मंसिर २७/२८ मा भएको एजीएमलाई मानौं । राखेपले भनेको कैलाली र सुनसरीको प्रतिनिधि छनोट फेरि गरौं,’ एक अधिकारीले भने ।
उनीहरुले यसरी अघि बढ्दा राखेपले चाहेका मानिसहरुलाई मनोनयनको प्रक्रियाबाट संघमा समेट्ने बताएका छन् ।
अर्को विकल्प भनेको राखेपले लेखेको दुई पत्र फिर्ता लिनुपर्ने छ । राखेपले क्यानको विवाद बढेपछि बैंक खाता रोक्का गर्ने र तदर्थ समिति गठनसम्वन्धी पत्र फिर्ता लिनु पर्ने निर्वाचन समितिको प्रस्ताव छ ।
प्रस्ताव मानेमा क्यानमा राखेपले भनेका मानिसहरुलाई समेट्ने निर्वाचत समितिले बताएको छ । निर्वाचित समितिमा १७ जना साधारणसभाबाट चुनिएका आएका हुन् भने बाँकी मनोनित हुन् । यदि राखेपले यो प्रस्ताव मानेको अवस्थामा उनीहरुको केहीलाई उपाध्यक्षसहितको पदमा ल्याउन सकिने उसले बताएको छ ।
सरकारलाई झुकाउने कुरा मान्य हुँदैनः विष्ट
दुबै प्रस्ताव मान्दा राखेपले निर्वाचित कमिटीलाई कुनै न कुनै रुपमा स्वीकार गर्नु पर्ने हुन्छ । साथै तत्काल क्यानमा सरकारको नेतृत्वकर्ता दल एमालेले चाहेको जस्तो नेतृत्व नआउन सक्छ ।
राखेप सदस्य सचिव विष्टले निर्वाचित समिति वा उसको एजीएमलाई मान्यता दिने विषयमा आफूले वार्ता नै नगर्ने अनलाइनखबरलाई बताए । उनले भने, सरकारलाई झुकाउने कुरा कुनै हालतमा स्वीकार हुँदैन । यो विकल्पमा वार्ता नै गर्दिँन ।’

