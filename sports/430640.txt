क्रिस गेल फेरि विवादमा, महिला पत्रकारमाथि गरे आपत्तिजनक कमेन्ट

८ जेठ, काठमाडौं । वेष्ट इण्डिजका क्रिकेटर क्रिस गेल फेरि विवादमा फसेका छन् । बैंग्लोर रोयल च्यालेन्सर्जबाट आईपीएल खेलिरहेका उनीमाथि महिला पत्रकारसँग आपत्तिजनक कमेन्ट गरेको आरोप लागेको छ ।
कुराकानीका क्रममा गेल सेक्स, महिला र समानताबारे बोले, जुन अन्तर्वार्ता टाइम म्यागाजिनकी महिला पत्रकार शार्लेट एडवर्डस्ले लिएकी थिइन् ।
कुराकानीका क्रममा गेलले भने, ‘मसँग निकै ठूलो ब्याट छ । विश्वकै ठूलो । तपाईलाई लाग्छ कि उचाल्न सक्छु ? तपाईले दुई हात लगाउनुपर्छ ।’
हालै मात्र छोरीको पिता बनेका गेलले महिलाहरुले आफ्नो पतिलाई सँधै खुसी राख्नु पर्ने बताए ।
शार्लेट एडवर्डसका अनुसार गेलले कुराकानीका क्रममा त्यसबेला सबै हद पार गरे, जब उनले भने कि तपाईले जीवनमा कुनै न कुनै दिन दुई व्यक्तिसँग एक साथ सम्वन्ध राख्नु भयो ।’
गेल यसअघि पनि यस्तै विवादमा परेका थिए । गत जनवरीमा बिग ब्यास लिगका क्रममा महिला पत्रकारलाई नै उनले आपत्तिजनक शब्द प्रयोग गरेका थिए, जसको निकै आलोचना भयो ।

