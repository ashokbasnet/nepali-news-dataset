अन्तिम बलमा छक्का हान्दै धोनीले जिताए पुणेलाई

८ जेठ, काठमाडौं । अन्तिम बलमा छक्का हान्दै एमएस धोनीले राइजिङ पुणे सुपरजाइन्टसलाई रोमान्चक जित दिलाएका छन् । किङ्स इलाभेन पञ्जाबमाथि ४ विकेटको जित दिलाउने क्रममा धोनीले अन्तिम ओभरमा ३ छक्का र एक चौका हाने ।
१७३ रनको लक्ष्य पछ्याएको पुणेलाई अन्तिम ओभरमा २३ रन चाहिएको थियो । क्रिजमा धोनीसँगै आर अश्विन थिए । अश्विन भर्खर आएका थिए र एक रन मात्र बनाएका थिए ।
पञ्जालले अक्षर पट्टेललाई बल दियो । पहिलो बलमा उनले कुनै रन दिएनन् । तर, दोस्रो बल वाइड फाले । तेस्रो बलमा धोनीले छक्का हाने । चौथो बलमा धोनीले चौका हान्न खोजेका थिए । तर, हसिम अमलालाई उत्कृष्ट फिल्डिङ गर्दै रन दिएनन् ।
धोनी पनि रनका लागि दौडिएनन् र स्ट्राइकमा बसिरहे । चौथो बलमा उनले चौका हान्दै जितको आश दिलाए । पाँचौं बलमा धोनीले छक्का हानेपछि अन्तिम बलमा छ रन चाहियो ।
धोनीले सहजै छक्का हादै पुणेलाई ४ विकेटको रोमाञ्चक जित दिलाए । धोनी ६४ रनमा अविजित रहे । ३२ बलको सामना गरेका उनले चार चौका र पाँच छक्का हानेका थिए ।
उसका लागि उस्मान खवाजाले ३० रन बनाए भने थिसरा परेराले २३ रनको योगदान दिए ।
यसअघि पहिले ब्याटिङ गरेको पञ्जाबले २० ओभरमा ७ विकेट गुमाएर १७२ रन बनाएको थियो । उसका लागि मुरली विजयले ५९ रन बनाए भने जी सिंहले ५१ रनको योगदान दिए ।
हारसँगै पञ्जाब १४ खेलबाट ८ अंकसहित पुछारमा छ भने पुणेको १० अंक छ र एक स्थानमाथि छ ।

