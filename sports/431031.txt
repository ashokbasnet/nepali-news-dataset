सामाजिक सुरक्षा माग्दै संसदीय समितिलाई खेलाडी संघको ज्ञापन पत्र

९ जेठ, काठमाडौं । खेलाडीहरुले सामाजिक सुरक्षाको माग गर्दै संसदीय समितिलाई ज्ञापन पत्र बुझाएका छन् ।
नेपाल राष्ट्रिय तथा अन्तराष्ट्रिय खेलाडी संघले संसदको महिला बालबालिका, जेष्ठ नागरिक तथा खेलकुद समितिलाई ज्ञापन पत्र बुझाएको हो । खेलाडीहरुले पाँचबुँदे माग तथा सुझाव पेश गरेका छन्, जसमा खेलाडी तथा पूर्व खेलाडीहरुलाई समाजिक सुरक्षा -शिक्षा, स्वास्थ्य, विमा, यातायात, भक्ताको व्यवस्था गर्न माग गरेका छन् ।
खेलाडीहरुलाई उनीहरुले जितेको पदक अनुसार कति भक्ता दिने भन्ने नीति नै बनाउन संघले माग गरेको छ ।
‘सामाजिक रुपमा खेलाडीहरुको प्रतिष्ठा कायम गर्न सरकारले विशेष अभियान नै सञ्चालन गर्नुपर्छ’ ज्ञापन पत्रमा भनिएको छ, स्थानीय स्तरको खेलाडीदेखि अन्तराष्ट्रिय खेलाडीको पहिचान खुल्ने परिचय पत्र र त्यसका आधारमा निश्चित सहुलियत दिने व्यवस्थाका लागि पहल गर्नुपर्छ ।’

