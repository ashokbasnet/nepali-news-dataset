तीन उपाध्यक्षलाई पुनर्बहाली गर्ने एन्फाको निर्णय
१९ जेठ, काठमाडौं । अखिल नेपाल फुटबल संघ एन्फाले आफैंले बर्खास्त गरेका तीन उपाध्यक्षलाई पुनर्बहाली गरेको छ ।
कर्मा छिरिङ शेर्पा
बुधबार बसेको एन्फाको कार्यसमिति बैठकले फिफाको निर्देशन अनुसार कर्मा छिरिङ शेर्पा, विजयनारायण मानन्धर र किशोर राईलाई उपाध्यक्षमा र पंकजविक्रम नेम्वाङलाई सदस्यमा पुनर्बहाली गरेको हो ।
एन्फाले उनीहरुलाई गत असोज ११ गते बर्खास्त गरेको थियो । तर, फिफाले उनीहरुलाई पुनर्बहाली गर्न निर्देशन दिएपछि एन्फा पछि हटेको छ ।
तीन उपाध्यक्ष र एक सदस्यको पुनर्बहालीसँगै उनीहरुको ठाउँमा नियुक्त भएकाले भने राजीनामा दिएका छन् । उपाध्यक्ष मणि कुँवर, सन्तोष बानिया र वीरबहादुर खड्का तथा सदस्य अरुणमान जोशीले राजीनमा दिएका हुन् ।
एन्फाले राजीनामा स्वीकत गर्दै सन्तोषलाई मानार्थ उपाध्यक्ष र जोशीलाई मानार्थ सहस्य मनोनित गरेको छ । कुँवर र वीरबहादुरलाई सहायक महासचिव मनोनित गरिएको सीईओ इन्द्रमान तुलाधरले जानकारी दिए ।
एन्फाको बैठकले पुर्नबहालीसँग अदालतमा चलिरहेको मुद्धा फिर्ता लिन आग्रह समेत गरेको छ ।

