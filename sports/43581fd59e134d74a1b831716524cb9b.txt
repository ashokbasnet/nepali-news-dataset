आत्मघाती गोल, म्यानचेस्टर सिटीलाई नयाँ सिजनको उपहार

साउन ३० – इंग्लिस प्रिमियर लिगको नयाँ सिजनमा म्यानचेस्टर सिटीले विजयी सुरुवात गरेको छ । शनिबार राति भएको यो सिजनको पहिलो खेलमा म्यानचेस्टर सिटीले सन्डरल्याण्डलाई २–१ ले हराएर लिगमा विजयी सुरुवात गरेको हो । सन्डरल्याण्डका प्याट्रिक भान आनहोल्टले रहिम स्ट्रलिङलाई फउल गरेपछि पाएको पेनाल्टीको अवसरलाई सदुपयोग गर्दै सर्जियो अग्युरोले सिटीलाई चौथो मिनेटमा नै अग्रता दिलाएका थिए । ७१ औं मिनेटमा जर्मेन डिफोले सन्डरल्याण्डका लागि बराबरी गोल फर्काए । तर ८७ औं मिनेटमा सन्डरल्याण्डका पेड्डी मेकनाएरले आत्मघाती गोल गरेपछि सिटी विजयी भयो । पेप गार्डिवलाको प्रशिक्षणमा सिटीले यो सिजन विजयी सुरुवात गर्दै महत्वपूर्ण तीन अंक जोडेको हो । रातिनै भएको खेलमा यो सिजन प्रिमियर लिगमा फर्किएको बर्नली स्वान्सीसँग पराजित भयो । स्वान्सीको जितमा लिरोय फेरले ८२ औं मिनेटमा गरेको गोल नै निर्णायक बन्यो । यस्तै अर्को खेलमा वेष्ट ब्रोमले क्रिष्टल प्यालेसलाई हराएर विजयी सुरुवात गरेको छ । ७४ औं मिनेटमा सालोमोन रोनडनले गोल गर्दै वेष्ट ब्रोमलाई जित दिलाए । अरु खेलमा टोटनह्याम एभर्टनसँग, स्टोक सिटी मिडल्सबर्गसँग तथा साउथह्यामप्टन वाटफोर्डसँग समान १–१ को बराबरीमा रोकिए । शनिबार बेलुका भएको यो सिजनको उद्घाटन खेलमा गएको वर्षको विजेता लिसेस्टर सिटी हल सिटीसँग २–१ ले पराजित भयो । 
– एजेन्सीको सहयोगमा
