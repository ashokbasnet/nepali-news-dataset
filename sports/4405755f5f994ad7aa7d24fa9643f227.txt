बेलका एजेन्टलाई धेरै नबोल्न रियल मड्रिडका म्यानेजर एन्सिलोटीको आग्रह

वैशाख ३० – स्पेनिस क्लब रियल मड्रिडका म्यानेजर कार्लो एन्सिलोटीले ग्यारेथ बेलका एजेन्टलाई चुप रहन आग्रह गरेका छन् । बेलका एजेन्ट जोनथन बार्नेटले रियलका खेलाडीले बेललाई असहयोग गरेको बताएका थिए । बेलका एजेन्ट बार्नेटको यस्तो भनाई आएपछि रियलका म्यानेजर एन्सिलोटीले चुप रहन अग्रह गरेका हुन् ।
एजेन्ट बार्नेटले टिमका साथीले बेललाई पास नदिएकाले उनले राम्रो खेल प्रस्तुत गर्न नसकेको आरोप लगाएका थिए । बार्नेटको यो आरोपको प्रतिक्रियामा रियलका म्यानेजर एन्सिलोटीले भने ‘यो विश्वमा धेरै मानिस बोल्छन् र कहिले काँही कोही धेरै बोल्छन् ।’ उने थपे ‘बेललाई टिमका साथीबाट कहिले पनि समस्या भएको छैन र टिमका अरु खेलाडीलाई पनि बेलसँग कुनै समस्या छैन ।’ वेल्सका २५ वर्षका फरवाडर बेल सन् २०१३ को सेप्टेम्बरमा ८५ दशमलव ३ मिलियन युरोमा इंग्लिस प्रिमियर लिग क्लब टोटनह्यामबाट स्पेनिस क्लब रियल मड्रिड गएका थिए । उनी विश्वका सबै भन्दा महंगा खेलाडी हुन् । बेलले अघिल्लो सिजनामा रियलका लागि ४६ खेलमा २४ गोल गरेका थिए । तर यो सिजनामा भने ४४ खेलमा मात्र १५ गोल गरेका छन् । गएको मंगलबार भएको च्याम्पियन्स लिग सेमिफाइनको पहिलो लेगमा युभेन्टस विरुद्धको खेलमा उनले गोल गर्न सकेका थिएनन् । त्यसपछि बेलका एजेन्ट बार्नेटले टिमका साथीको असहयोगका कारण बेलले गोल गर्न नसकेको आरोप लगाएका थिए । बार्नेटको यो प्रतिक्रियामा रियलका म्यानेजर एन्सिलोटीले अगाडि भने ‘बेलका एजेन्ट कहिले पनि हाम्रो ट्रेनिङ सेसनमा आएका छैनन्, उनलाई हाम्रो टिम भित्रको वातावरण नै थाहा छैन, उनी बाहिरबाट मात्रै बोल्छन् । हामी बेलको यो सिजनको प्रदर्शनबाट खुशी छौं र बार्नेट चुप बस्नु नै उपयुक्त हुन्छ ।’ रियल मड्रिड च्याम्पियन्स लिग सेमिफाइनको दोस्रो लेगमा बुधबार राति युभेन्टससँग खेल्दैछ । गएको मंगलबार युभेन्टसको घरेलु मैदानमा भएको पहिलो लेगमा रियल २–१ ले पराजित भएको थियो ।
– एजेन्सीको सहयोगमा
