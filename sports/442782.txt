देवीद्वारा कीर्तिमानमा सुधार
६ असार, काठमाडौं । १२ औं सागकी कास्य पदकधारी नेपाल प्रहरीकी देवी चौधरीले पाँचौ ग्रान्डप्रिक्स भारोत्तोलन प्रतियोगिताको ५३ केजी तौल समूहको स्नाचतर्फ ५९ केजी भार बहन गर्दै आफ्नै नाममा रहेको राष्ट्रिय कीर्तिमानमा सुधार गरेकी छिन् ।
उनले २०७० सालमा विरगञ्जमा सम्पन्न शालिमार प्रथम खुला भारोत्तोलन च्याम्पियनसिपमा ५८ केजी भार बहन गर्दै आफ्नो नाममा कीर्तिमान कायम गरेकी थिईन् ।
उनले क्लिन एन्ड जर्कमा ७१ केजी भार बहनका गर्दै कुल १३० केजीका साथ स्वर्ण पदक प्राप्त गरिन् । बाँकेकी संजु चौधरीले स्नाचमा ४६ केजी र क्लिन एन्ड जर्कमा ५२ केजी गर्दै कुलमा ९८ केजीका साथ रजत र सेनाकी रिता गुरुङले स्नाचमा ४० केजी र क्लिन एन्ड जर्कमा ५० केजी गरी कुल ९० केजीका साथ कास्य प्राप्त गरिन् ।
नेपाल भारोत्तोलन संघको आयोजनामा भएको प्रतियोगिताको ४८ केजी तौल समूहमा सेनाकी मनिषा रानाभाटले स्नाचमा ५० केजी र क्लिन एन्ड जर्कमा ६१ केजी गरि कुल १११ केजी भार बहन गर्दै स्वर्ण प्राप्त गरिन् ।
दोश्रो स्थानमा रहेकी पुलिसकी संगिता राईले स्नाचमा ४७ केजी क्लिन एन्ड जर्कमा ५३ केजी गरि कुल १०० केजी भार बहन गरिन् । दाङ्गकी उमा चौधरीले स्नाचमा ४० केजी र क्लिन एन्ड जर्कमा ४५ केजी सहित कुल ८५ केजीका साथ कास्य पाईन् ।
अन्तराष्ट्रिय खेल परिसर सातदोवाटोमा भएको प्रतियोगिताको पुरुष ५२ केजीको जुनियर तर्फ सप्तरीका रामकुमार यादवले स्वर्ण प्राप्त गरे । उनले स्नाचमा ६० र क्लिनमा ७५ केजी गरि कुल १३५ केजी भार बहन गरे । ललितपुरका गणेश रानाभाटले स्नाचमा ५३ र क्लिनमा ६० गरि कुलमा ११३ केजीका साथ रजत र काठमाण्डौका रमेश पाठकले स्नाचमा ५० र क्लिनमा ५९ केजी गरि कुलमा १०९ केजीका साथ कास्य पाए ।
५६ केजी तौल समूहमा सेनाका तुलराम महतोले स्वर्ण पाए । उनले स्नाचमा ७५ केजी र क्लिनमा ९५ केजी गरि १७० केजी भार बहन गरे । दोश्रो स्थानमा बाराका अशोक कुमार शाह रहे । उनले स्नाचमा ५३ केजी र क्लिनमा ६० केजी गरि कुल ११३ केजी भार उचाले । उनले जुनियर तर्फ स्वर्ण पदक पाए । ललितपुरकी विरेन्द्र गुरुङ्गले स्नाचमा ५० केजी र क्लिनमा ६० केजी गरि कुल ११० केजी भार बहन गर्दै कास्य पाए ।
प्रतियोगिताको नेपाल ओलम्पिक कमिटीका अध्यक्ष जीवनराम श्रेष्ठले उद्घाटन गर्दै विगतमा भन्दा ओलम्पिक डेलाई अझ व्यापक बनाउन यसपटक धेरै कार्यक्रम आयोजना गरिएको बताए ।

