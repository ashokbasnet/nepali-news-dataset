प्रधानमन्त्री कप क्रिकेट : पश्चिमाञ्चलले मध्यमाञ्चललाई ९५ रनले हरायो

काठमाडौं, जेठ १७ – प्रधानमन्त्री कप राष्ट्रिय क्रिकेट प्रतियोगिता अन्तरगत बुधबार भएको खेलमा पश्चिमाञ्चलले मध्यमाञ्चललाई ९५ रनले पराजित गरेको छ । 
पश्चिमाञ्चलले दिएको २ सय ३ रनको लक्ष्य पछ्याएको मध्यमाञ्चल ४० ओभर ३ बलमा १ सय ७ रन बनाएर अलआउट भएपछि पश्चिमाञ्चल ९५ रनले विजयी भयो । मध्यमाञ्चलका इशान पाण्डेले २४ र किशोर महतोले २० रन बनाउनुबाहेक अरुले राम्रो रन जोड्न सकेनन् । 
पश्चिमाञ्चलका लाल अधिकारी र रोहित कुमार पौडेलले ३/३ विकेट लिए । यसअघि पहिले ब्याटिङ गरेको पश्चिमाञ्चलले पूरै ५० ओभर खेल्दै २ सय २ रन बनाएको थियो । प्रतियोगितामा पूरै ५० ओभर टिकेर खेल्ने पहिलो टिम बनेको पश्चिामाञ्चलका लागि सौरभ खनालले नटआउट ७८ रन बनाए ।
