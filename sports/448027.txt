अरहान्त र भावना च्याम्पियन

१८ असार, काठमाडौं । अरहान्तकेशर सिंह र भावना सुनवारले ओलम्पिक डेका अवसरमा आयोजित स्क्वास प्रतियोगिताको सिंगल्स उपाधि जितेका छन् ।
सातदोबाटोस्थित स्क्वास एकेडेमीमा शनिबार भएको पुरुष फाइनलमा अरहान्तले अमृत थापा मगरलाई ११-५, ११-४ र १२-१० को सोझो सेटमा पराजित गरे । प्रज्ज्वलप्रकाश प्रधान र सुरज श्रेष्ठ तेश्रो भए ।
महिलाको उपाधि भिडन्तमा भावनाले विपना ब्लोनलाई ११-५, ११-३ र ११-५ को सीधा सेटमा हराइन् । सपना ब्लोन र डोल्मा लामा तेश्रो बने ।
नेपाल स्क्वास र्‍याकेट्स संघ तथा नेपाल ओलम्पिक कमिटीअन्तर्गतको स्पोर्ट्स फर अल कमिसनद्वारा संयुक्त आयोजित प्रतियोगितामा अमिर ब्लोनले यु-१७ ब्वाइज सिंगल्स उपाधि जिते । उनले फाइनलमा माधव बाहेटीलाई ११-५, ७-११, ११-८ र ११-४ को सेटमा पाखा लगाए ।
भेट्रान्स ५० वर्षमाथि पुरुष सिंगल्समा सुदीपबहादुर सिंह पहिलो भए । उनले फाइनलमा किशोर महर्जनलाई ११-६, ११-४ र ११-५ ले पाखा लगाए ।
असार ९ गतेदेखि सुरु प्रतियोगितामा ६२ खेलाडीले विभिन्न चार स्पर्धामा प्रतिस्पर्धा गरेका थिए ।
धनलक्ष्मी स्मृति स्क्वास हुने
समापनका अवसरमा नेपाल स्क्वास र्‍याकेट्स संघका अध्यक्ष किशोर महर्जनले आफ्नी आमाको स्मृतिमा राष्ट्रिय स्क्वास प्रतियोगिता आयोजना गर्ने घोषणा गरे ।
धनलक्ष्मी स्मृति राष्ट्रिय स्क्वास प्रतियोगिता अगष्ट १ तारिखदेखि सातदोबाटोमा हुने भएको हो । प्रतियोगितामा पुरुष/महिला सिंगल्स, यु-१७ र यु-१३ ब्वाइज सिंगल्स तथा भेट्रान्स ५० वर्षमाथि पुरुष सिंगल्स गरी ५ स्पर्धामा प्रतिस्पर्धा हुने छ ।

