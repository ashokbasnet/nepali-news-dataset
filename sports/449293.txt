नेपाल र बंगलादेशबीच मैत्रिपूर्ण फुटबल हुने

२१ असार, काठमाडौं । नेपालले बंगलादेशको राष्ट्रिय टोलीसँग दुई अन्तर्राष्ट्रिय मैत्रिपूर्ण फुटबल खेल खेल्नेभएको छ ।
एन्फाले जारी गरेको बिज्ञप्तिमा आगामी असार ३१ र साउन २ गते नेपाली राष्ट्रिय टोलीले बंगलादेशसँग उसैको मैदानमा दुई मैत्रिपूर्ण खेल खेल्नेछ । तर कुन रंगशालामा खेल्ने भन्नेबारे निश्चित भइनसकेको एन्फाले जानकारी दिएको छ ।
नेपालले आगामी नोभेम्बर २ देखि १५ सम्म आयोजना हुने एएफसी सोलिडारिटी कपमा सहभागिता जनाउँदैछ । त्यसका लागि जापानी प्रशिक्षक ग्यातुकी कोजीले टोलीलाई प्रशिक्षण दिइरहेका छन् । नेपाल र बंगलादेशबीचको यो खेल त्यही प्रतियोगिताका लागि तयारीको रुपमा हेरिएको छ ।
नेपाली राष्ट्रिय टोली गत पुसमा भारतमा सम्पन्न साफ च्याम्पियनसीपपछि अन्तर्राष्ट्रिय प्रतियोगिता बिहीन छ । त्यसयता नेपालले मलेसियाको अण्डर २२ टोली तथा लाओसको राष्ट्रिय टोलीबिरुद्ध मरुैत्रिपूर्ण खेल खेलेको थियो ।

