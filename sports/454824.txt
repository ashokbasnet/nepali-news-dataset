मारियो गोट्जे प्रिमियर लिग होइन, डर्टमुण्ड फर्कँदै

काठमाडौं । जर्मन च्याम्पियन बार्यन म्यूनिखका एट्याकिङ मिडफिल्डर मारियो गोट्जे पुनः बोरुशिया डर्टमुण्ड फिर्ता हुने भएका छन् । बार्यनका अध्यक्ष कर्ल हेनिज रुमेनिगले बोरुशियाका अधिकारीसँगको छलफलपछि उनको ट्रान्सफर निश्चित भएको हो ।
२४ बर्षीय यी स्टारका लागि प्रिमियर लिग क्लवहरू टोटनहृयाम र लिभरपुलले पनि चासो देखाएका थिए । तर उनी डर्टमुण्ड नै फिर्ता हुने भएका हुन् । बार्यनले गोट्जेलाई ३१.५ मिलियन युरो खर्चेर सन् २०१३ मा एलियान्ज एरिना भित्र्याएको थियो । तर उनले बार्यनबाट अपेक्षाकृत प्रदर्शन गर्न सकेनन् ।
बार्यनका नयाँ प्रशिक्षक कार्लो एन्सेलोटीले पनि गोट्जेलाई सुरुवाती ११ मा राख्ने ग्यारेन्टी गर्न नसक्ने बताएपछि क्लवका अध्यक्ष रुमेनिगले उनलाई बेच्ने बनस्थिति बनाएको बुझिएको छ । रुमेनिगले भनेका छन् कि बोरुशिया डर्टमुण्डसँगको कुराकानी अन्तिम चरणमा पुगेको छ र संभवतः उनी बोरुशिया फिर्ता हुनेछन् ।
‘मैले उनका एजेन्टसँग पनि कुरा गरेको छु तर सम्झौता भने अहिलेसम्म भइसकेको छैन,’ बार्यन अध्यक्षले भने, ‘गोट्जेले ३ बर्षदेखि यहाँ केहि उल्लेख्य गर्न सकिरहेका छैनन्, उनलाई छोट्नुपर्दा मलाई आश्चर्य लागेको छैन कि २४ बर्षे युवा खेलाडीले धेरैभन्दा धेरै खेल नियमित खेल्न पाउनुपर्छ भन्ने मान्यता म पनि राख्छु ।’
गोट्जेको बार्यनसँगको सम्झौता अझै १ बर्ष बाँकी छ । उनका लागि बार्यनले २२.५ मिलियन पाउण्डको मूल्य लगाएको दावी गरिएपनि त्यसको पुष्टि भइसकेको छैन ।
गोट्जे तिनै स्टार हुन्, जसले ब्राजिल विश्वकपको उपाधि जर्मनीलार्इ दिलाउन फाइनलमा अर्जेन्टिनाबिरूद्द बिजयी गोल गरेका थिए । तर क्लवका लागि भने उनले बार्यनबाट पर्याप्त अवसर पाएनन् ।

