विना तलब अर्जेन्टिनाको प्रशिक्षक बन्न तयार छुः म्याराडोना


काठमाडौं । अर्जेन्टिनाका सर्वकालिन महान खेलाडी डिएगो म्याराडोना अर्जेन्टिनी राष्ट्रिय टोलीको प्रशिक्षकका रुपमा दोस्रो कार्यकालका लागि इच्छुक देखिएका छन् । खवरहरुका बताइएअनुसार उनी बिना पारिश्रमिक यो काम गर्न मन्जुर छन् ।
५५ बर्षीय यी सुपरस्टारले यसअघि सन् २००८ देखि २०१० सम्म अर्जेन्टिनाको प्रशिक्षक रहेर जिम्मेबारी निर्बाह गरिसकेका छन् । सन् २०१० को विश्वकप क्वाटरफाइनलमा जर्मनीसँग ४-० ले पराजित भएपछि उनी बर्खास्तीमा परेका थिए ।
कोपा अमेरिकाको फाइनलमा चिलीसँग पराजित हुँदै लगातार दोस्रो पटक उपबिजेतामा सीमित भएपछि प्रशिक्षक जेरार्डो मार्टिनोले राजीनामा दिएपछि अर्जेन्टिनी फुटबल संघले एउटा गतिलो प्रशिक्षकको खोजी गरिरहेको छ ।
र सन् १९८६ मा अर्जेन्टिनालाई विश्वकपको उपाधि दिलाएका सुपरस्टार डिएगो म्याराडोना अर्जेन्टिनी टोलीको प्रशिक्षकमा दोस्रो पटक जिम्मेबारी निर्बाह गर्न आशावादी देखिएका छन् ।
‘आर्थिक कारणले डिएगो सिमोनी राष्ट्रिय टोलीको प्रशिक्षणका लागि उत्सुक छैनन् । तर मेरा लागि पैसानै सबैथोक होइन ।’ म्याराडोनाले पत्रकारहरुसँग भनेका छन्, ‘म मेरो राष्ट्रिय टोलीका लागि सित्तैमा प्रशिक्षण दिन सक्छु ।’
‘धेरै मानिसहरुले सोच्ने गर्छन् कि म निक्कै महंगो प्रशिक्षक हुँ, त्यसो हो भने माउरिन्हो के हुन् त ? अनि एन्सेलोटी वा सिमोनी ?’ म्याराडोना प्रतिप्रश्न गर्छन्, ‘मलाई थाहा छैन कि उनीहरुको तुलनामा म कसरी महंगो भएँ ।’
म्याराडोनाले भनेका छन् कि म खेलाडीहरुसँग काम गर्न र पत्रकारहरुसँग झगडा गर्नका लागि पनि प्रशिक्षण सुरु गर्न चाहन्छु ।
अर्जेन्टिनाले आसन्न रियो ओलम्पिकका लागि कार्यबाह प्रशिक्षक जुलियो ओलार्टिकोएचियालाई टोलीको प्रशिक्षक बनाउने तयारी गरेको छ ।

