एक किलोमिटर पौडिएर मेस्सीलाई भेट्न पुगे समर्थक

काठमाडौं । एक मानिसले आफ्नो आदर्श ब्यक्तिका लागि के सम्म गर्न सक्ला ? आफ्ना आदर्श फुटबलरलाई भेट्न र उनीसँग फोटो खिच्न स्पेनका एक फुटबल समर्थकले आफ्नो ज्यानको बाजी लगाए ।
अफ सिजनमा पारिवारिक छुट्टीका क्रममा स्पेनको इविजा बीचमा आराम गरिरहेका बार्सिलोनाका अर्जेन्टिनी सुपरस्टार लियोनल मेस्सीलाई सुली नामक एक समर्थकले एक किलोमिटर पौडेर मेस्सीसँग तस्वीर लिने सोख पूरा गरेका छन् ।
मेस्सी समुद्रमा एक डुंगामा आराम गरिरहेका थिए । जव २४ बर्षीय एथ्लेटिको मडि्रडका समर्थक सुलीले थाहा पाए अनि आफ्नो मोवाइललाई प्लाष्टिकको झोलामा राखेर साथीहरुसँग बिदा मागेर उनले जोखिम मोल्दै १ किलोमिटर पौडेर मेस्सीलाई भेट्न सफल भए ।
समर्थकको दृढ संकल्पबारे जानकारी पाएर मेस्सीले सुलीलाई १ गिलास जुसको प्रस्ताव गरेका थिए ।
दुर्भाग्यबस पौडीका क्रममा उनको मोवाइल हरायो र उनले सेल्फी लिन सकेनन् । तर मेस्सीले ५ पटकका फिफा बर्ष खेलाडी मेस्सीले आफ्नै मोवाइलबाट सेल्फी लिएर उनलाई दिने बताए ।
‘मैले आफ्नो फोन हराएँ तर मेस्सीसँग फोटो खिच्न भने पाएँ,’ समर्थक सुलीले स्पेनिस पत्रिका मुण्डो डेपोर्टिभोसँग भने, ‘जसरी उनले मसँग कुरा गरे र मलाई सम्बोधन गरे, लाग्दैन कि उनी विश्वका सुपरस्टार हुन् । उनी त निक्कै बिनम्र र शालिन रहेछन् ।’
मेस्सीले त्यहाँबाट फर्कनका लागि आफ्नो तीव्र गतिको डुंगामा लिफ्टको लागि प्रस्ताव गरेका थिए तर उनले अस्वीकार गर्दै पहिले आएकै तरिकाबाट फर्कने बताए ।
लगत्तै त्यसै साँझ समर्थक सुलीले इविजाको नाइट क्लवमा मेस्सीका फुटबल प्रतिद्धन्दी क्रिष्टियानो रोनाल्डोलाई पनि देखेका थिए । तर कडा सुरक्षा ब्यबस्थाका कारण उनले युरोपियन च्याम्पियनलाई भेट्न पाएनन् ।

