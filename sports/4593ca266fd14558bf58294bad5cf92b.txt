सेभिल्लाले पछि पार्‍यो युभेन्टसलाई

कात्तिक १८ – च्याम्पियन्स लिग अन्तर्गत बुधबार राति भएको खेलमा शानदार जित निकाल्दै स्पेनिस क्लब सेभिल्ला नकआउट चरण नजिक पुगेको छ । राति भएको खेलमा डिनामो जाग्रेबलाई ४–० ले हराएको सेभिल्ला समूह एचको शीर्ष स्थानमा उक्लिएको हो । घरेलु मैदानमा भएको खेलमा सेभिल्लालाई जिताउन भिएट्टोले ३१, इसकुडेरोले ६६, एनजोन्जीले ८० तथा बेन यडरले ८७ औं मिनेटमा गोल गरे । पहिलो हाफको थप गरिएको समयमा स्तोजानोविक दोहोरो पहेँलो कार्ड खाँदै मैदानबाट बाहिरिएपछि डिनामो जाग्रेब १० खेलाडीमा सीमित भएको थियो । राति नै भएको खेलमा लियोनले १–१ को बराबरी रोकिएको युभेन्टस भने दोस्रो स्थानमा झरेको छ । समूहको शीर्ष स्थानमा रहेको सेभिल्लाको चार खेलबाट १० तथा दोस्रो स्थानको युभेन्टसको ८ अंक छ ।
