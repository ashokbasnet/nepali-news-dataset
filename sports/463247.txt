मेस्सीलाई टिममा फर्काउने प्रयासमा अर्जेन्टिनी प्रशिक्षक

काठमाडौं । अर्जेन्टिनाका नवनियुक्त प्रशिक्षक एडगार्डो बाउजा लियोलन मेस्सीलाई सन्यासबाट फर्कनका लागि मनाउन लागिपरेका छन् ।
बार्सिलोना सुपरस्टर २९ बर्षीय मेस्सीले कोपा अमेरिकाको फाइनलमा पराजित भएसँगै अन्तर्राष्ट्रिय फुटबलबाट सन्यासको घोषणा गरेका थिए । अर्जेन्टिनी टोलीबाट त्यो उनको चौथो फाइनल थियो ।
हालसालै जेरार्डो मार्टिनोलाई प्रतिस्थापन गरेका बाउजाले भनेका छन्, ‘मेरो एकमात्र उद्देश्य भनेको मेस्सीलाई अन्त्र्राष्ट्रिय फुटबलमा फर्कनका लागि मनाउनु हो ।’
मेस्सीले सन्यास फिर्ता लिने विश्वासमा रहेका प्रशिक्षक बाउजाले अर्जेन्टिनाको आगामी खेलका लागि बोलाउने टोलीमा मेस्सीलाई पनि समावेश गर्ने गत साता अर्जेन्टिनी पत्रिकाले उल्लेख गरेको थियो ।
अर्जेन्टिनाले आगामी सेप्टेम्बरको पहिलो साता सन् २०१८ को विश्वकप छनौटमा उरुग्वे र भेनेजुयलासँग प्रतिस्पर्धा गर्दैछ ।
अर्जेन्टिना विश्वकप छनौटको दक्षिण अमेरिकी प्रतिस्पर्धामा तेस्रो स्थानमा छ । दुई अंक अगाडि रहेको उरुग्वे र इक्वेडर क्रमसः शीर्ष र दोस्रो स्थानमा छन् ।
शीर्ष चार टोलीले २०१८ मा रुसमा हुने विश्वकपमा सहभागिता जनाउन पाउनेछन् भने पाँचौं स्थानमा रहेको टोलीले इन्टरकन्टिनेन्टल प्ले अफ खेल्नेछ ।
मेस्सीको बारेमा सोधिएको प्रश्नमा प्रशिक्षक बाउजाले भनेका छन्, ‘म उनलाई आफ्नो योजना बताउन चाहन्छु र उनको कुराहरुपनि सुन्न चाहन्छु । यति भएपछि अवश्यपनि उनले निर्णयमा पुनर्विचार गर्नेछन् ।’
उनले थपे, ‘हरेक खेल वा फाइनलमा पराजित हुनु भनेको निक्कै निराशाको क्षण हो । त्यो मैलेपनि महशुस गरेको छु र उनले सन्यासको निर्णयपनि यसैको नतिजा हो । तर मलाई थाहा छ यो निर्णय फिर्ता लिनपनि सकिन्छ ।’

