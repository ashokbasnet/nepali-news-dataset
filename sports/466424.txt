यी हुन् ओलम्पिकमा पहिलो पटक स्वर्ण जित्ने देश

ब्राजिलको रियो दि जेनेरियो शहरमा ३१औं ग्रिष्मकालिन ओलम्पिक भइरहेको छ । यसमा २०७ मुलुकका ११ हजारभन्दा बढी खेलाडीको सहभागिता छ । यस प्रतियोगितामा अहिलेसम्म भएका स्पर्धामा केहि देशहरु यस्ता छन् जसले पहिलो पटक स्वर्ण पदक या कुनैपनि पदक जितेका छन् । उनीहरुमा पोर्टो रिको, भियतनाम, फिजी, कोसोभो र सिंगापुरजस्ता देश छन् ।
यस ओलम्पिकको सबैभन्दा शनशनीको रुपमा रहिन् पोर्टो रिकोकी मोनिका प्वीग । उनले टेनिसको महिला एकलतर्फ अविश्वसनीय रुपमा स्वर्ण जितिन् ।
३५ लाखको हाराहारीमा जनसङ्ख्या भएको टापू पोर्टो रिकोकी उनले स्वर्ण पदकका लागि भएको खेलमा विश्व बरियातामा दोस्रो स्थान प्राप्त जर्मनीकी एन्जेलिक कर्वरलाई दुई शून्यको सोझो सेटमा पाखा लगाइन् र मुलुकका लागि पहिलो पटक ओलम्पिक स्वर्ण पदक दिलाइन् ।
साथै उनी ओलम्पिक टेनिसको इतिहासमा स्वर्ण जित्ने पहिलो बिना बरियाताकी खेलाडी पनि हुन् ।
भियतनामका होआङ सुआन विनले १० मिटर एयर पेस्तोलमा स्वर्ण पदक जिते । भियतनामका लागि ओलम्पिक स्वर्ण जित्ने उनी पहिलो खेलाडी बने । उनले २०२.५ स्कोरका साथ यस स्पर्धाको स्वर्ण जितेका थिए ।

कोसोभोले ओलम्पिकमा पहिलो पटक मेडलको खाता खोल्न सफल भयो । कोसोभोकी माजालिंडा केनमेडीले जुडोको ५२ केजीमुनि तौल समूहमा स्वर्ण पदक जितेर मुलुकलाई विश्वसामु चिनाइन् । फाइनलमा उनले इतालिीकी आदित्ती ग्यिफि्रडालाई हराएकी थिइन् ।
फिजीको पुरुष रग्वी टिमले रग्वी सेभेनको स्पर्धामा फाइनलमा संयुक्त अधिराज्यलाई हराएर पहिलो पटक मुलुकको लागि स्वर्ण पदक जित्न सफल भयो ।
यो जितपछि खुसीयालीमा फिजीको सडकमा लाखौंको संख्यामा मानिस भेला भएका थिए । मुलुकभरका कम्पनीहरुमा अघोषित बिदा दिइएको थियो भने मानिसहरु सडकमा आएर नाचगान गरिरहेका थिए ।

सिंगापुरका जोसेफ स्कुलिङले पौडीको पुरुष १०० मिटर बटरफ्लाई स्पर्धामा कीर्तिमानी पौडिबाज माइकल फेल्प्सलाई हराएर मुलुकका लागि पहिलो स्वर्ण जित्न सफल भए । २१ बर्षीय यी स्टारले ओलम्पिक स्वर्णसँगै ५०.३९ सेकेण्डको नयाँ ओलम्पिक कीर्तिमानसमेत बनाउन सफल भए ।

