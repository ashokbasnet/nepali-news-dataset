४०० मिटर दौडमा दक्षिण अफ्रिकी धावकको नयाँ विश्व कीर्तिमान

काठमाडाैं । दक्षिण अफ्रिकी धावक वायड भान निकर्कले रियो ओलम्पिकको पुरुष ४०० मिटर दौडमा १७ बर्ष पुरानो कीर्तिमान भंग गर्दै स्वर्ण सहित ४३.०३ सेकेण्डको नयाँ विश्व कीर्तिमान कायम गरेका छन् ।
लेन आठबाट दौडेका २४ बर्षीय विश्व च्याम्पियनको सुरुवात केहि कमजोर नै थियो । तर उनले अमेरिकी स्टार माइकल जोन्सनले सन् १९९९ मा बनाएको ४३.१८ सेकेण्डको विश्व कीर्तिमानलाई पछाडि छोड्न सफल भए ।
भान निकर्क सन् २०१२ को लण्डन ओलम्पिक च्याम्पियन किरानी जेम्सभन्दा ५ मिटर अगाडि रहेर दुरी पूरा गरे । ग्रानाडाका जेम्सले ४३.७६ सेकेण्डमा दूरी पूरा गर्दै रजत जिते ।
२००८ का ओलम्पिक च्याम्पियन अमेरिकाका लास्वान मेरिट्ले ४३.८५ सेकेण्डमा दूरी पूरा गर्दै काश्य जिते । ओलम्पिकको ४०० मिटर स्पर्धामा तीनै बिजेताले पहिलो पटक ४४ सेकेण्डभित्र दूरी पूरा गरेका हुन् ।
अमेरिकी जोन्सनले सन् १९९६ र २००० मा लगातार दुई पटक यस स्पर्धामा ओलम्पिक स्वर्ण जितेका थिए । आफ्नै कीर्तिमान तोडिएपछि उनले भने, ‘हे भगवान, लेन आठबाट विश्व कीर्तिमान ।’ उनले थपे, ‘उनले निक्कै तीव्र गति लिए, मैले २०० र ४०० मिटरमा केहि फरक देखिन ।’

