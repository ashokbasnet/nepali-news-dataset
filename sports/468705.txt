स्वरेजको हृयाट्रिकसँगै बार्सिलोनाको शानदार सुरुवात

५ भदौ, काठमाडौं । लुइस स्वरेजको हृयाट्रिकसँगै डिफेण्डिङ च्याम्पियन बार्सिलोनाले स्पेनिस ला लिगा फुटबलमा शानदार सुरुवात गरेको छ ।
शनिबार राति भएको लिगको आफ्नो पहिलो खेलमा बार्सिलोनाले रियल बेटिसलाई ६-२ गोल अन्तरले हराएको हो ।
घरेलु मैदान नाउक्याम्पमा भएको खेलमा बार्सिलोनाले छैटौं मिनेटमा नै टुरानको गोलबाट अग्रता लिएको थियो । तर, २१ औं मिनेटमा कास्ट्रोले बराबरी गोल गरे ।
३७ औं मिनेटमा लिओनल मेस्सीले गोल गरे भने ४२ औं मिनेटमा स्वरेजले गोल गरेपछि पहिलो हाफमा बार्सिलोना ३-१ को अग्रता लिन सफल भयो ।
दोस्रो हाफको ५६ औं मिनेटमा स्वरेज र ५७ औं मिनेटमा मेस्सीले गोल गरे । ८२ औं मिनेटमा स्वरेजले हृयाट्रिक पुरा गरे ।
त्यसको दुई मिनेटमा नै बेटिसले गोल गरेपछि हार टार्न पर्याप्त भएन र बार्सिलोना ६-२ ले विजयी भएको छ ।

