४५ खेलाडी तर गोलरक्षक शून्य

भदौ १९ – इंग्लिस प्रिमियर लिगले यो सिजनका लागि २० क्लबको आधिकारीक २५ खेलाडीको नाम सार्वजनिक गरेको छ । २० क्लकका पाँच सय खेलाडीमा ९ प्रतिशत अफ्रिकन खेलाडी छन् । यो सिजन प्रिमियर लिगका सबै क्लबमा गरेर ४५ अफ्रिकन खेलाडी छन् । अघिल्लो सिजन पनि अफ्रिकन खेलाडीको संख्या ४५ नै थियो ।
प्रिमिर लिग र अफ्रिकन खेलाडी : केही तथ्य

१) यो सिजन अफ्रिकन खेलाडी नभएको एक मात्र टिम साउथह्यामप्टन हो । विक्टर वानयमा र साडियो माने टोटनह्याम र लिभरपुल गएपछि साउथह्यामप्टन अफ्रिकन खेलाडी बिहीन भएको हो । 
२) ४५ जना अफ्रिकन खेलाडी मध्ये ९ जना सेनेगलका छन् । यस्तै नाइजेरिया र आइभरी कोस्टका पाँच पाँच तथा अलजेरियका चार र घानाका तीन खेलाडी प्रिमियर लिगमा खेल्छन् । 
३) ४५ अफ्रिकन खेलाडीमा एक जना पनि गोलरक्षक छैनन् । क्रिष्टल प्यालेसका गोलरक्षक स्टीभ म्यानडान्ठा अफ्रिकी मुलका भएपनि उनी फ्रान्सका नागरिक हुन् । कंगोमा जन्मिएका उनी अहिले फ्रान्सका खेलाडी हुन् । 
४) प्रिमियर लिग च्याम्पियन लिसेस्टर सिटी र सन्डरल्याण्ड सबै भन्दा  धेरै अफ्रिकी खेलाडी भएका टिम हुन् । यी दुवै क्लबमा पाँच पाँच अफ्रिकी खेलाडी छन् । एभर्टन, वाट्फोर्ड र वेष्ट ह्याममा चार चार अफ्रिकी खेलाडी छन् । 
५) गिनी र लिबियाका एक एक खेलाडीले यो सिजन पहिलो पटक प्रिमियर लिग खेल्दै छन् । मिडल्सबर्गका डिफेन्डर एमिलिओ नसुइ गिनी तथा म्यानचेस्टर युनाइटेडका साडिक एल फिटोउरी लिबियाका खेलाडी हुन् ।
६) आइभरी कोस्टका डिफेन्डर एरिक बेली यो सिजन अधिक मूल्यमा प्रिमियर लिग क्लबमा अनुबन्ध भएका हुन् । उनी तीन करोड पाउण्डमा म्यानचेस्टर युनाइटेडमा अनुबन्ध भएका हुन् ।
