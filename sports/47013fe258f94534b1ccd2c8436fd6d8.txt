८ सय मिटर दौडका विश्व च्याम्पियन राष्ट्रमण्डलमा पराजित

साउन १६ – ८ सय मिटर दौडका विश्व च्याम्पियन डेभिड रुडिसा राष्ट्रमण्डल खेलमा पराजित भएका छन् ।
८ सय मिटरमा ओलम्पिक च्याम्यिन समेत रहेका केन्याली खेलाडी रुडिसालाई बोत्स्वानाका खेलाडी निजेल आमोसले हराए ।
आमोसले ८ सय मिटर दौड १ मिनेट ४५.१८ सेकेन्डमा पूरा गर्दै स्वर्ण पदक जिते । रुडिसाले भने १ मिनेट ४५.४८ सेकेन्डमा दौड पूरा गर्दै रजत पदक हात पारे । रुडिसा सन् २०१३ मा घुँडामा चोट लागेपछि समस्यामा परेका थिए ।
राष्ट्रमण्डलमा रजत पदक हात पारेपछि उनले आफूले निकै राम्रो दौडिने प्रयास गरेको तर अन्तिम १ सय मिटरमा निकै कठिन भएको प्रतिक्रिया दिएका छन् ।
