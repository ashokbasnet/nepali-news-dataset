बिसिसिआईको अध्यक्षमा फेरि डालमिया

फागुन १८ – जगमोहन डालमिया भारतीय क्रिकेट कन्ट्रोल बोर्ड (बिसिसिआई) को अध्यक्षमा चुनिएका छन् । यसअघि पनि बिसिसिआईको अध्यक्ष रहेका डालमिया ११ वर्ष पछि फेरि अध्यक्षमा चुनिएका हुन् ।
चेन्नइमा सोमबार भएको बिसिसिआईको वार्षिक बैठकले सर्वसम्मत रुपमा डालमियालाई अध्यक्षमा चयन गरेको समाचार संस्था पिटिआईले जनाएको छ ।
डालमियाले यसअघि सन् २००१ देखि २००४ सम्म बिसिसिआईको अध्यक्षका रुपमा काम गरिसकेका थिए । उनी सन् १९९७ देखि तीन वर्षसम्म अन्तर्राष्ट्रिय क्रिकेट काउन्सिल (आईसिसी) को अध्यक्ष रहेका थिए ।
इन्डियन प्रिमियर लिग आईपिएलको छैटौं संस्करणमा भएको म्याचफिक्सिङका विषयमा भारतको सर्वोच्च अदालतको आदेशपछि निर्वतमान अध्यक्ष एन श्रीनिवासनले बिसिसिआर्यको अध्यक्षपद छोडेपछि नयाँ अध्यक्षको रुपमा डालमिया चयन भएका हुन् ।
– एजेन्सीको सहयोगमा
