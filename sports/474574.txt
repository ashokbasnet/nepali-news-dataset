राष्ट्रिय महिला भलिवलको उपाधि न्यू डायमण्डलाई
१९ भदौ, पोखरा । राष्ट्रिय महिला भलिवल प्रतियोगिताको उपाधि काठमाडौंको न्यू डायमण्ड एकेडेमीले जितेको छ ।
नव आदर्श सामुदायिक विकास समाज लामाचौरले तीज महोत्सवको अवसरमा आयोजना गरेको प्रतियोगितामा डिफेन्डिङ च्याम्पियन न्यू डायमण्डले सशस्त्र प्रहरी वल एपिएफ क्लवलाई ३/० को सोझो सेटमा पराजित गर्दै उपाधि चुमेको हो ।
लामाचौरमा आयोजित प्रतियोगितामा उपाधिका लागि आइतबार भएको खेलमा न्यू डायमण्डले ३०-२८, २५-१५ र २५-२० को सेटमा पराजित गरेको थियो ।
न्यू डायमण्डको यो लगातार चौथो संस्करणको जित हो । अघिल्लो वर्ष आयोजित प्रतियोगितामा पनि डायमण्डले एपिएफ क्लवलाई नै ३/२ सेटले पराजित गरेर उपाधि जितेको थियो ।
उपाधि विजेता न्यु डायमण्डले ७५ हजार पाएको छ भने उपविजेता एपिएफले भने ५० हजारमा चित्त बुझाएको छ ।
यसैबीच पश्चिमाञ्चलको टप्स उच्च माविले नेपाल आर्मीलाई ३/० को सोझो सेटमा पराजित गर्दै तेश्रो स्थान सुरक्षित गर्‍यो । टप्स माविले २० हजार र सान्त्वना भएको नेपाल आर्मीले १५ हजार प्राप्त गरे ।
प्रतियोगितामा न्यू डायमण्डकी प्रतिभा मालि सर्वोत्कृष्ट खेलाडी घोषित भइन् । उत्कृष्ट प्रशिक्षकमा डायमण्डकै कुमार राई, उत्कृष्ट क्वीकरमा डायमण्डकै ललिता नाथ, उत्कृष्ट लिबिरोमा डायमण्डकी सलिना श्रेष्ठ, उत्कृष्ट स्पाइकरमा एपिएफकी रेस्मा भण्डारी, उत्कृष्ट ब्लकरमा आर्मीकी मनिषा खाँड, उत्कृष्ट सर्भरमा पश्चिमाञ्चलकी अरुणा साही र उत्कृष्ट सेटरमा डायमण्डकी कृपा अधिकारी उत्कृष्ट घोषित भए ।
तस्वीरः जक्सन

