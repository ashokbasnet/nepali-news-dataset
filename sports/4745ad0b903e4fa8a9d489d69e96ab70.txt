लेभान्टेबिरुद्धको खेलमा पनि चम्कन सकेनन् रोनाल्डो,मड्रिडको अर्को बराबरी

माघ, २१ – साविक विजेता रियल मड्रिडले दुई पटकसम्म लिएको अग्रता जोगाउन नसक्दा स्पेनिस ला लिगामा शनिबार राति लेभान्टेसँग दुई दुई गोलको बराबरी खेलेको छ ।
यो सिजन ला लिगामा निक्कै खराव लयमा देखिएको रियलको यो लिगमा छैटौं बराबरी हो । खेल सुरु भएको ११औं मिनेटमै पाहुना टोली रियलले टोनी क्रुजको पासमा सर्जियो रामोसको गोलमार्फत अग्रता बनाएको थियो ।
तर, पहिलो हाफ सकिनु ३ मिनेटअघि घरेलु टोलीका लागि बोटिङले गोल गर्दै खेल बराबरीमा ल्याए । पहिलो हाफ १–१ मा सकिएपछि दोस्रो हाफमा पनि लेभान्टेले रियललाई दवावमै राख्न सफल भएको थियो । तर, ८३औं मिनेटमा करिम बेञ्जेमाको पासमा इस्कोले रियललाई पुनः अग्रता दिलाए ।
खेल सकिनु १ मिनेटअघि जियामपाउलो पाजिनीले गोल गरेपछि रियलले ३ अंक पाएन । लेभान्टेबिरुद्धको खेलमा पनि रियलको सुपरस्टार क्रिष्टियानो रोनाल्डो निस्प्रभावी देखिए । उनलाई खेलको ८२औं मिनेटमा सब्सिच्युड गरिएको थियो । मार्को एसेन्सियो सब्सिच्युड गरेका उनी बाहिर निस्कन लाग्दा रिसाएको देखिएका थिए ।
