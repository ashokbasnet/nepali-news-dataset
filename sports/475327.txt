पोखरामा नकआउट ट्वान्टी ट्वान्टी क्रिकेट प्रतियोगिता शुरु

२१ भदौ, पोखरा । प्रथम आमन्त्रित अमरसिंह नकआउट टि-२० प्रतियोगिता पोखरामा शुरु भएको छ ।
मोफसलमा क्रिकेटको विकास गर्ने उद्धेश्यले फ्यूचर स्टार युवा क्लव अमरसिंहचोकले आयोजना गरेको प्रतियोगितामा कास्कीसहित ५ जिल्लाका १५ टिमले प्रतिष्पर्धा गर्दैछन् भने भारतको एउटा टिमको सहभागिता रहनेछ ।
प्रतियोगितामा कास्कीका १० टिम तथा लमजुङ, स्याङ्जा, पर्वत, वागलुङ, नेपालगञ्ज र भारतका एक-एक टोलीले प्रतिस्पर्धा गर्ने आयोजक समितिका सचिव निरञ्जन थापाले जानकारी दिए ।
प्रतियोगितामा क्रिकेटका राष्ट्रिय टिमका खेलाडी करण केसीलगायतका खेलाडीहरु पनि मैदानमा उत्रँदैछन् । सो टिमबाट पूर्व राष्ट्रिय खेलाडी दिपेश खत्री, विधान श्रेष्ठलगायतले खेल्ने क्लवका सल्लाहकार राजेन्द्र न्यौपानेले जानकारी दिए ।
प्रतियोगिता अन्तर्गत उद्घाटन खेलमा करण केसीको शतकको मद्धतमा कास्की मोटरसाइकल मेकानिकल एशोसियसनले सुपेरियर युनाइटेडलाई १३५ रनले पराजित गर्‍यो । सो खेलमा करणले १२ छक्का, ८ चौकाको मद्धतमा १०५ रनको योगदान गरेका थिए ।
पहिलो व्याटिङ गरेको एशोसियसनले सुपेरियरसामु १९९ रनको लक्ष्य प्रस्तुत गरेको थियो । जवाफी व्याटिङमा उत्रिएको सुपेरियर १३.३ ओभरमा अलआउट हुँदै केवल ६४ रनमा समेटिएपछि एशोसियसनले सहज जित निकालेको हो ।
प्रतियोगिताको उदघाटन कार्यक्रमलाई सम्बोधन गर्दै क्रिकेट संघ नेपालका पूर्व कार्यवाहक अध्यक्ष दीपक कोइरालाले नेपाली क्रिकेटको विवाद क्रिकेट विकास बोर्ड गठन गरेर समाधान खोज्नु सकारात्मक भएको बताए ।
उनले विवाद समाधानका लागि सबै पक्ष जिम्मेवार हुनुपर्नेमा जोड दिए । कार्यक्रममा क्लवका सल्लाहकार तथा अन्टुकका केन्द्रीय अध्यक्ष राजेन्द्र न्यौपानेले क्रिकेट नेपालको सान, मान र सम्मानसँग जोडिएकाले यसको विकासका लागि सबै एकजुट भएर लाग्नुपर्ने बताए ।

