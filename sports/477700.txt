लिभरपुल जानु जीवनकै खराब निर्णयः बालोटेली

नाइसका स्ट्राइकर मारियो बालोटोलीले लिभरपुल जानु जीवनकै खराब निर्णय भएको बताएका छन् ।
बालोटेलीले आइतबार नाइसबाट डेब्यू गरेका छन् र उनकै दुई गोलको मदतमा नाइसले चिरप्रतिद्वन्द्वी मार्सेलिएलाई ३-२ गोल अन्न्तरले पराजित गरेको छ ।
बालोटेली एसिमिलानबाट २०१४ मा लिभरपुल आएका थिए । तर, २८ खेलमा ४ गोल मात्र गर्न सके । गत सिजन लोनमा मिलान गएका उनले २० खेल खेले र एक मात्र गोल गरे ।
यो सिजन लिभरपुलले उनलाई निरन्तरता दिन नचाहेपछि बालोटेली फ्रान्सेली क्लब नाइस गएका छन् ।
पूर्व क्लब लिभरपुलका समर्थक र केही खेलाडी राम्रो भएपनि क्लब नराम्रो भएको उनले बताएका छन् ।
बालोटेलीलाई लिभरपुल लैजान प्रशिक्षक ब्रेन्डन रोजर्स २०१५ अक्टोबरमा बर्खास्तीमा परे र अहिले जर्गेन क्लोपले क्लब सम्हालेका छन् ।
बालोटेलीले भने दुबै प्रशिक्षकको प्रशिक्षणको तरिका र व्यक्तित्वले प्रभावित गर्न नसकेको बताए ।
कुराकानीका क्रममा २६ वर्षे इटालिनय स्ट्राइकर बालोटेलीलाई अझै बालोन डि’ओर जित्ने सोच्नुहुन्छ भनेर सोधिएको थियो । उनले भने, ‘अवश्य, अझै ढिला भएको छैन ।’

