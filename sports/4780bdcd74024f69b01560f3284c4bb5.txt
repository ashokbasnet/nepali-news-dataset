कसले जित्ला कोपा अमेरिका ? सबैभन्दा सफल उरुग्वे

काठमाडौं, जेठ २१ । लेटिन अमेरिकाको सबैभन्दा ठूलो फुटबल प्रतियोगिता कोपा अमेरिकाको ४५औं संस्करण नेपाली समयअनुसार शनिबार (भोलि) बिहानदेखि सुरु हुँदैछ ।अमेरिकाका विभिन्न १० सहरमा हुने यो प्रतियोगिताको उद्घाटन खेलमा आयोजक अमेरिकाले कोलम्बियाको सामना गर्नेछ । खेल नेपाली समयअनुसार शनिबार बिहान सवा ७ बजेदेखि हुनेछ ।पहिलोपटक दक्षिण अमेरिकाभन्दा बाहिर आयोजना हुन लागेको यो प्रतियोगितामा योपटक १६ टोली सहभागी छन् ।दक्षिण अमेरिकी फुटबल महासंघ (काफ)मा आबद्ध सबै १० राष्ट्र ब्राजिल, अर्जेन्टिना, कोलम्बिया, पाराग्वे, उरुग्वे, चिली, बोलिभिया, भेनेजुएला, इक्वेडर र पेरु प्रतियोगितामा सहभागी छन् । चिली साविक विजेता राष्ट्र हो ।यसैगरी, उत्तर अमेरिकी तथा क्यारेबियन राष्ट्रहरुको समूह (कोन्काकाफ)बाट ६ राष्ट्रहरु अमेरिका, मेक्सिको, पानामा, जमैका, कोस्टारिका र हाइटी पनि योपटक सहभागी छन् ।सन् १९१६ मा पहिलोपटक आयोजना गरिएको कोपा अमेरिका फुटबलको सय वर्षको इतिहासमा सर्वाधिक सफल टोली उरुग्वे हो ।उसले १५ पटक प्रतियोगिताको उपाधि जितेको छ भने अर्जेन्टिनाले १४ पटक उपाधि जितेको छ । यसैगरी, ब्राजिलले ८ पटक उपाधि जितेको छ ।प्रतियोगिताको यो संस्करण आगामी असार १२ गतेसम्म चल्नेछ ।
