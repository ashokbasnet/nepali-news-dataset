रियल मड्रिड र बार्सिलोनालाई पछि पार्ने मौका गुमायो

कात्तिक २१ – एथ्लेटिको मड्रिडले स्पेनिस ला लिगाको शीर्ष स्थानमा उक्लिने मौका गुमाएको छ । लिग अन्तर्गत शनिबार राति भएको खेलमा एथ्लेटिको मड्रिड रियल सोसिडाडसँग २–० ले पराजित भयो । पहिलो हाफमा गोलरहित बराबरी खेलेको एथ्लेटिको मड्रिडले दोस्रो हाफमा दुई गोल खायो । रियल सोसिडाडले दुवै गोल पेनाल्टीमा गरेको हो । ५४ औं मिनेटमा पाएको पेनाल्टीमा कार्लोस वेलाले गोल गर्दै सोसिडाडलाई अग्रता दिलाए । ७५ औं मिनेटमा पाएको अर्को पेनाल्टीमा विलियन जोस डा सिल्भाले गोल गर्दै सोसिडाडलाई २–० को जित दिलाए । लिगमा सोसिडाडको यो लगातार तेस्रो जित हो । हारपछि तेस्रो स्थानको एथ्लेटिकाको ११ खेलबाट २१ अंक छ । शीर्ष स्थानको रियल मड्रिडको १० खेलबाट २४ तथा बार्सिलोनाको २२ अंक छ । राति भएका अरु खेलमा अलाभेसले ओसासुना र लास पालमसले एइबरलाई समान १–० ले हरायो । यस्तै ग्रनाडा र डिप्रोटिभो ला कोरुनाले १–१ को बराबरी खेलेका छन् ।
