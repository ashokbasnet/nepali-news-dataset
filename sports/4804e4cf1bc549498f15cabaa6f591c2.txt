सोफियाद्वारा श्रेयाको कीर्तिमान भंग

काठमाडौं, भदौ ११ - युएईको दुबईमा भइरहेको चौथौं फिना जुनियर विश्व पौडी च्याम्पियनसिपमा नेपाली पौडीको क्षेत्रमा उदाउँदै गरेकी प्रतिभावान खेलाडी सोफिया शाहले १ सय मिटर फ्रिस्टायलमा नयाँ राष्ट्रिय किर्तिमान कायम गरेकी छिन् ।
सोफियाले श्रेया धितालले काठमाडौंमा यसै वर्ष सम्पन्न १८ औं खुला पौडी प्रतियोगितामा राखेको १ मिनेट ०९ दशमलव ८२ सेकेन्डको कीर्तिमान तोड्दै १ मिनेट ०७ दशमलव २३ सेकेन्डको नयाँ कीर्तिमान बनाएकी हुन् ।
यो रेकर्ड सहित सोफियाको नाममा तीन वटा राष्ट्रिय कीर्तिमान कायम भएको छ । सोफियाले यसै वर्ष स्पेनको बार्सिलोनामा सम्पन्न १५ औं फिना विश्व पौडी च्याम्पियनसिपमा पनि दुई राष्ट्रिय कीर्तिमान कायम गर्न सफल भएकी थिइन् ।
उनले उक्त प्रतियोगितामा ५० र २ सय मिटर फ्रिस्टायलमा राष्ट्रिय कीर्तिमान कायम गरेकी थिइन् । अब सोफियाले ५० मिटर फ्रिस्टायलमा प्रतिस्पर्धा गर्न बाँकी छ ।
