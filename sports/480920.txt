तीन खेलमा १७ गोल, डर्टमुण्ड शीर्ष स्थानमा

काठमाडौं । जर्मन बुण्डेसलिगामा बोरुशिया डर्टमुण्डले बुल्फबर्गलाई उसकै मैदानमा ५-१ गोलले हराएर कम्तिमा १ दिनका लागि लिगको शीर्ष स्थानमा उक्लिएको छ । पियरे एमरिक उवामेयाङको दुई गोलको सहयोगमा शानदार जित हासिल गरेको डर्टमुण्डले बार्यनलाई गोलअन्तरको आधारमा पछि पार्दै शीर्ष स्थानमा पुगेको हो ।
डर्टमुण्डले पछिल्लो तीन खेलमा उत्कृष्ट प्रदर्शन गर्दै १७ गोल गरेको छ । नौ अंक बटुलेको उसले बार्यनलाई गोलअन्तरले पछि छोडेको हो । तेस्रो स्थानमा हेर्था बर्लिन छ जसले आज साविक बिजेता बार्यनसँग आफ्नै मैदानमा खेल्दैछ ।
थोमस टचेलको प्रशिक्षणमा रहेको डर्टमुण्डले लेजिया वार्साओलाई ६-० ले हराएर बुण्डेसलिगाको सुरुवात गरेको थियो । दोस्रो खेलमा गत शनिबार डर्मस्टार्डलाई समान स्कोरमा हराएको थियो ।
बर्लिनमा सुरुवात देखि नै आक्रामक देखिएको डर्टमुण्डले खेलको चौथो मिनेटमा रफायल गुरेरियोको उत्कृष्ट गोलसँगै अग्रता लिएको थियो ।
१६औं मिनेटमा उसले अग्रता दोब्बर बनायो । उल्फवर्गका गोलरक्षक कोइन क्यास्टिल्सलाई छक्याउँदै उवामेयाङले गोल गर्न सफल भए ।
घरेलु टोली उल्फवर्ग खेलमा फर्कने प्रयास नगरेको होइन । मारियो गोमेजको प्रहार र रिकार्डो रोडि्रगुइजको उत्कृष्ट फि्रकिकमा डर्टमुण्डका गोलरक्षक रोमन बुर्कीले उत्कृष्ट बचाउ गरेका थिए ।
खेलको ५३औं मिनेटमा डिडाभीले गोल गरेर उल्फवर्गको आशा केहि जगाएपनि डेम्बेलेले ५८ मिनेटमा गोल गरेपछि उल्फवर्गको आशा सकिएको थियो ।
६२औं मिनेटमा उवामेयाङले गोल गर्दै डर्टमुण्डलाई ४-१ को अग्रता दिलाए भने डर्टमुण्डका लागि पाचौं तथा अन्तिम गोल पिसज्चेकले गरेका थिए ।

