जिनेदिने जिदानः रियल मड्रिडका प्रशिक्षकले कसरी टिमलाई रेकर्ड ब्रेकर बनाए ?

जतिबेला जिनेदिने जिदान रियल मड्रिडको प्रशिक्षक नियुक्त भए, स्पेनिस जाइन्ट अस्तव्यस्त थियो ।
राफेल बेनिटेजको खराब शासनका कारण क्लब ला लिगामा बार्सिलोना र एथ्लेटिको मड्रिडभन्दा निकै पछाडि परिरहेको थियो । पछिल्ला ८ खेलमध्ये चार खेलमा अंक गुमाएको रियल मड्रिडले चिरप्रतिद्वन्द्वी बार्सिलोनासँग ४-० को लज्जास्पद हार व्यहार्न पुग्यो ।
अहिले झण्डै नौ महिनापछि दिजानको रियल साविकको युरोपियन च्याम्पियन मात्र होइन । ला लिगामा लगातार जितको रेकर्ड ब्रेक गर्ने संघारमा छ ।
स्पानियोलमाथि २-० को जित हात पार्दै मड्रिडले बार्सिलोनाले बनाएको १६ खेलको लगातार जितको रेकर्डसँग बराबरी गरिसकेको छ । जो गत सिजन अन्तिम १२ खेलमा लगातार जित हात पार्दै मात्र एक अंकले बार्सिलोनाबाट ला लिगाको उपाधि खोस्न चुकेको थियो ।
यो सिजन जिदानको टिमले चार खेलमा जित हात पार्दै सुरुवातमा नै शीर्ष स्थान कब्जा गरेको छ ।
यो शानदार प्रदर्शन रियलका लागि रेकर्ड हो भने पेप ग्वार्डिओलाको प्रशिक्षणमा २०१०/११ को सिजनमा बार्सिलोनाले पाएको सफलताको बराबरी हो । र, बुधबार बेर्नाबाउमा भिल्लारियलाई हराएर यो रेकर्ड तोड्ने मौका छ ।
उसो भए यो जिदानले कसरी गरे ? जुन शायद तपाईले पनि अपेक्षा गर्नु भएको थियो ।
कासिमेरोको उदय

४४ वर्षे जिदानको म्यानेजरियल करियरमा शनिबार, २७ फेब्रुअरी २०१६ टर्निङ प्वाइन्ट बन्यो ।
रियलले मड्रिड डर्बीमा एथ्लेटिकोसँग १-० को हार व्यहोर्‍यो । यो हारले बेनिटेजको बहिर्गमनपछि पनि टिमले सफलता हात पार्न नसकेकोमा रियल मड्रिडका समर्थकहरु निराश बने । त्यसबेलासम्म जिदानले एकोहोरो अट्याकिङ प्लेयरलाई मात्र आफ्नो टिममा राखेका थिए । किनकी उनी आफ्नो जमानको जस्तो अट्याकिङ फुटबल खेल्न चाहन्थे ।
तर, यसले काम गरेन । रियल मड्रिडका फवार्डहरुको एकअर्काका राम्रो तालमेल थिएन भने डिफेन्समा पनि समस्या देखिएको थियो ।
त्यसपछि जिदानलाई लाग्यो केही परिर्वतन जरुरी छ, र उनले डिफेन्सिभ मिडफिल्डर मासिमेरोलाई ला लिगामा प्रस्तुत गरे । ब्राजिलियन २४ वर्षे कासिमेरो २०१३ फेब्रुअरीमा नै साओ पाओलोबाट बेर्नाबाउ पुगेका थिए । त्यसको दुई महिनापछि उनले रियल बेटिसविरुद्ध डेब्यू गरे ।
तर, कार्लो एन्सेलोटीले उनलाई लोनमा पोर्टोमा पठाए । जिदानको प्रशिक्षणमा पनि उनले मात्र २३ मिनेट मात्र खेल्न पाए । डर्बी हारले जिदानको सोचमा परिवर्तन ल्यायो र डिफेन्स राम्रो, ट्याकल गर्न सक्ने क्षमता भएका कासिमेरो स्पेनिस जाइन्टको नियमित टिममा फर्किए ।
जुन टिमले कहिल्यै हार मान्दैन
लेभान्टेलाई ३-१ ले पाखा लगाउँदै रियल मडि्रडले आफ्नो जितको यात्रा थालिसकेको थियो । र, जिदानको टिमले २ अप्रिलमा विश्वसामू टर्निङ प्वाइन्ट आएको प्रमाणित गर्नु अघि पाँच जित हात पारिसकेको थियो ।
बार्सिलोना आफ्ना लेजेन्ड जोन क्रेअफ, जसको एक साता अघि मात्र निधन भएको थियो, समर्पित भएर खेलेको थियो । र, चिरप्रतिद्वन्द्वीमाथि जित हात पारेर त्यो समर्पणलाई अश्मिरणीय पनि बनाउन चाहन्थ्यो । जेरार्ड पीकेले हेड गोल गर्दै अग्रता पनि दिलाएका थिए । तर, जिदानको ‘नयाँ टिम’ खेलमा फर्कियो र बेन्जिमा र रोनाल्डोल गोल गरे ।
रियलको जित केही निश्पक्ष थियो । तर, जिदानको प्रशिक्षणमा रहेका खेलाडीहरुलाई यसले एथ्लेटिकोसँगको हार विर्सायो र अगाडि जान हौसायो । त्यसपछि अघि बढेको रियल मड्रिडको जितको रथ यसरी अघि बढ्यो कि एथलेटिकोलाई नै हराएर च्याम्पियन्स लिग जित्यो ।
एक समय अट्याकिङ फुटबल खेलाउन लागेका जिदानको टिम बलियो डिफेन्स कमाण्ड भएको टिम बन्न पुग्यो । जसले टिमको प्रदर्शन क्षमता अनुसार नहुँदा पनि जित दिलाउने गरेको छ ।
अरुले भने मात्र, जिदानले व्यवहारमा उतारे

स्टार खेलाडीहरुले भरिएको रियल मड्रिडको स्टार्टिङ लाइनअप त्यसै पनि थाहा हुन्छ । तर, जिदान रोटेसन नीतिमा प्रतिवद्ध रहे । उनले सामुहिकतालाई प्रोत्साहन लिए र टिमका हरेक खेलाडी उत्तिकै महत्वपूर्ण छन् भन्ने सन्देश दिन चाहे ।
हरेक म्यानेजरले यो भन्छन्, तर, जिदानमा व्यवहारमा उतारेर देखाएका छन् । यो सिजन रियलले खेलेको चार खेलमा २१ खेलाडी स्टार्टिङ लाइनअपमा परे । गोलकिपर किको कासिया र सर्जियो रामोस मात्र अववाद हुन्, जो लगातार स्टाटिङ लाइनअपमा पर्दै आएका छन् ।
आफ्नो टिमको छ खेलमा जिदानले चार पाँच फरक फवार्ड छनौट गरे । र, १२ लिग गोल ११ खेलाडीबाट भएको छ । यो भन्दा सामुहिक सोचको विकास शायदै अरु टिममा होला ।
स्पेनका चर्चित प्रो रियल पत्रकार टोमास रोन्चेले भनेका छन् कि जिदानको टोलीमा ११ होइन, २४ खेलाडी छन् । र, यो टोलीसँग प्लान बी मात्र होइन, प्लान सी, डी पनि छ । मैले रियल मड्रिड यति पूर्ण, बहुमुखी र विश्वसनीय अहिलेसम्म कहिल्यै देखेको थिइँन ।’
साच्चै भाग्यमानी हुन् जिदान

यदि तपाईले बार्सिलोनाका समर्थकलाई जिदान महान म्यानेजर हो भनेर सोध्नु भयो भने उनीहरु व्यङ्ग्य गर्छन् र उनलाई भाग्यमानी भन्छन् । यतिसम्म कि गत वर्ष बार्सिलोनाका स्टार पीकेले पनि त्यस्तै गरे, जुन सिजन रियल मड्रिडले च्याम्पियन्स लिगको उपाधि नै जित्यो ।
उनले भनेका थिए, सहज समूह, अन्तिम १६ मा इटलीको तेस्रो स्थाको टिम (रोमा), क्वार्टरफाइनलमा जर्मनीको आठौं टिम(उल्फबर्ग), सेमिफाइनलमा इंग्ल्याण्डको चौथो टिम (म्यानचेष्टर सिटी)’
यो सत्य पनि हो कि यो लगातारको जितमा रियल मड्रिडलाई भाग्यले पनि केही साथ दिएकै हो । पछिल्लो पटक इस्पानियोलविरुद्ध खेल्दा हृयाण्ड गरेपनि रामोस दोस्रो पहेँलो कार्डबाट बचेका थिए ।
तर, भाग्य नै सबथोक होइन ।
बीबीसीको सहयोगमा

