अष्ट्रेलियामा सन्दिपको डेब्यू, पहिलो खेलमै प्रभाव छाड्न सफल

८ असोज, काठमाडौं । नेपाली युवा क्रिकेटर सन्दिप लामिछानेले अष्ट्रेलियामा आफ्नो पहिलो खेलमा नै प्रभाव छाडेका छन् ।
सन्दिपले शनिबार सिड्नी पि्रमियर क्रिकेटमा क्लार्ककै क्लब वेष्टर्न सबअर्ब्सबाट डेब्यू गरेका छन् । र, क्लार्कको कमब्याकसँगै वेष्टर्न सबअब्र्सले मोसमनलाई ६ विकेटको जित हात पारेको छ ।
अष्ट्रेलियामा सम्भवत क्लार्कको कमब्याक नै हेडलाइन होला । तर, हालै मात्र १६ वर्ष पुरा गरेका नेपाली बलर सन्दिपले सबैको ध्यान तान्न सफल भएको क्रिकेट अष्ट्रेलियाले जनाएको छ ।
सन्दिप सोमबार मात्र अष्ट्रेलिया पुगेका थिए । गत मेमा हङकङमा क्लार्कसँगै खेलेपछि उनलाई अष्ट्रेलियाबाट खेल्ने अवसर जुटेको हो । उनले डेब्यू खेलमा ८ ओभरमा १ विकेट लिएर १७ रन दिए ।
मेरो सपना बिग ब्यास खेल्ने हो, लामिछानेले भने ।
क्लार्कले पनि सन्दिपको प्रदर्शनप्रति सन्तोष व्यक्त गरेका छन् । उनले भने, यो राम्रो सुरुवात हो । उनी एक साताअघि मात्र यहाँ आएका हुन् । मलाई लाग्छ उनले अझ राम्रो गर्छन् ।’
सन्दिपले आफ्नो दुई ओभरमा नै पिच कन्डिसन बुझेको र त्यसपछि आफ्नो पेश परिवर्तन गर्दै बलिङमा भेरिएसन ल्याएको भन्दै क्लार्कले प्रशंसा गरे ।
उनले भने, सन्दिपसँग क्षमता छ, यसमा कुनै शंका छैन । तर, मलाई लाग्छ उनले यो भन्दा धेरै गर्नुछ’ सन्दिपलाई क्रिकेट खेल्न सिड्नी ल्याउनुको कारण प्रष्ट्याउँदै क्लार्कले भनेका छन् ।

