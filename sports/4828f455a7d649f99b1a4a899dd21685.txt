आइपिएल : धोनीको टिम फेरि हार्यो‍

वैशाख १३ – इन्डियन प्रिमियर लिग आइपिएल क्रिकेट अन्तर्गत आइतबार राति भएको खेलमा कोलकाता नाइट राइडर्स विजयी भएको छ । कोलकाताले राइजिङ पुणे सुपरजाइन्ट्सलाई दुई विकेटले हरायो । पुणेले प्रस्तुत गरेको एक सय ६१ रनको लक्ष्य कोलकाताले १९ दशमलव ३ ओभरमा ८ विकेटको क्षतिमा भेट्टायो । कोलकाताका सूर्यकुमार यादवले ४९ बलमा ६०, युसुफ पठानले २७ बलमा ३६ तथा एण्ड्रे रुसेलले ११ बलमा १७ रन बनाए । पुणेका एलविए मोर्केल, थिसरा परेरा र रजत भाटियाले समान दुई दुई विकेट लिए । यसअघि पहिले ब्याटिङ गरेको घरेलु टोली पुणेले पूरै २० ओभर खेल्दै पाँच विकेटको क्षतिमा एक सय ६० रन बनायो । उसका लागि अजिन्क्या राहनेले ५२ बलमा ६७, स्टिवन स्मिथले २८ बलमा ३१, कप्तान महेन्द्र सिंह धोनीले १२ बलमा २३ रन बनाएपनि हार भने टार्न सकेनन् । कोलकाताका शकिब अल हसन, सुनिल नरिन, राजगोपाल सतिस र उमेश यादवले समान एक एक विकेट लिए । पाँच खेलमा चारमा विजयी र एकमा मात्रै पराजित भएको कोलकाता ८ अंकसहित शीर्ष स्थानमा छ । यस्तै पाँच खेलमा चारमा पराजित र एकमा मात्रै विजयी भएको पुणे दुई अंकसहित सातौं स्थानमा छ ।
– एजेन्सीको सहयोगमा
