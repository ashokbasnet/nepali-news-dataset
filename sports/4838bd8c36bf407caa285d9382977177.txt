'तेन्दुलकर भन्दा लारा नै उत्कृष्ट'

काठमाण्डौ, साउन २६ – आफ्नो जमानामा भारतका सचिन तेन्दुलकर र वेस्टईण्डिजका ब्रायन लारा मध्ये को उत्कृष्ट क्रिकेटर हुन् ? भन्ने बहस अहिले पनि चलिरहेको छ । क्रिकेटर र खेल विशेषज्ञहरुको यसमा एक मत छैनन् ।
कोही तेन्दुलकर त कोही लारालाई उत्कृष्ट मान्छन् । सम्भवत यो बहस धेरै लामो समय चल्नेछ ।  किनकी यी दुवै विश्वका महान व्याट्सम्यान भएकोमा भने कुनै विवाद देखिन्न । 
तेन्दुलकर  र लारा मध्ये को उत्कृष्ट भन्ने बहसमा पाकिस्तानी अलराउण्डर शाहिद अफ्रिदी पनि उत्रिएका छन् । उनले लारा नै उत्कृष्ट ब्याट्सम्यान भएको बताएका छन् ।
‘मैले आफ्नो १६ वर्षको खेल जीवनमा जति पनि ब्याट्सम्यान देखें, तिनमा लारा सर्वश्रेष्ठ हुन ।’ एउटा अन्तर्वार्तामा अफ्रिदीले भनेका छन् ‘मलाई लाग्छ लारा तेन्दुलकर भन्दा राम्रा थिए ।’
ब्रायन लारा क्रिकेटका सबै फरम्याटमा उत्कृष्ट रहेको अफ्रिदीको दावी छ । ‘लारा यस्ता व्याट्सम्यान थिए, जसलाई बलिङ गर्नु मुश्किल थियो । उनी आफूले चाहे जस्तो सट खेल्थे ।’ अफ्रिदी भन्छन ‘खासगरी स्पिनर विरुद्ध उनले आफूले चाहे जस्तो खेल्थे । मलाई कयौ पटक यस्तो लाग्थ्यो उनी स्पिनर विरुद्ध आँखा बन्द गरेर पनि खेल्न सक्छन ।’
विभिन्न कीर्तिमान आफ्नो नाममा लेखाएका अफ्रिदीले भारतका तेन्दुलकर र अष्ट्रेलियाका रिकी पोन्टिङलाई पनि महान व्याट्सम्यान भनेका छन् । आफ्नो समयका सबैभन्दा राम्रा बलरका रुपमा भने उनले अष्ट्रेलियाका ग्लेन म्याकग्राथ र पाकिस्तानका मोहम्मद आसिफलाई रोजेका छन् । दुवै जना ईनस्वीङ र आउट स्वीङ दुवैमा विशेष दख्खल राख्ने बलर मानिन्छन् ।
