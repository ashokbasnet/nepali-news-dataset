विराट गोल्डकप : मनाङ्ग विजेता घोषित

विराटनगर, चैत २१ - विराटनगरमा सन्चालन भईरहेको विराट गोल्डकप फुटबल अन्तर्गत बिहान हुने भनिएको मनाङ्ग मस्र्याङ्गदी र हङ्गकङ्ग नेप्लिज फुटबल टीमबीचको खेलमा मनाङ्गलाई विजेता घोषणा गरिएको छ । सोमवारको खेल नतिजा बिहिन भएपछि मंगलवार बिहान ८ बजेका लागि खेलको समय तय गरिएको थियो । तर हङ्गकङ्ग अनुपस्थित भएपछि विराट गोल्डकप आयोजक समितिले मनाङ्गलाई विजेता घोषणा गरेको हो । 

 

हङ्गकङ्गले सोमवार निर्धारित समयमा दुई-दुईको बराबरी भएपछि टाईब्रेकरमा लैजानुपर्नेमा त्यसो नगरिएको भन्दै खेलमा सहभागी नहुने बताएको छ । सोमवार निर्धारित समयमा खेल बराबरी भएपछि २० मिनेट थप गरिएको थियो । तर अतिरिक्त समयमा पनि गोल हुन नसकेपछि खेल पेनाल्टी शुटआउटमा पुगेको थियो । पेनाल्टी शुटआउटका लागि तयारी गर्दा पर्याप्त प्रकाश नभएको भन्दै मनाङ्गले खेल्न अस्वीकार गरेको थियो ।

आयोजकले त्यो खेल मंगलवार विहान ८ बजे पुन खेलाउने निर्णय गरे अनुसार विहान मनाङ्ग निर्धारित समयमै मैदान पुगेपछि हङ्गकङ्ग मैदानमा नआएपछि आयोजकले मनाङ्गलाई विजेता घोषणा गरेका हुन् । प्रतियोगिता अन्तर्गत मंगलवार दिउँसो ३ बजे पछि हुने खेलमा थ्रीस्टार क्लव र रानी पोखरी कर्नर टिम आरसिटीबीच प्रतिस्पर्धा हुने छ ।
