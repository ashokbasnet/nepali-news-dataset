वेल्सले अष्ट्रियासँग अंक बाँड्यो
२१ असोज, काठमाडौं । विश्वकप छनौट फुटबलमा अष्ट्रिया र वेल्सले बराबरी खेल्दै अंक बाँडेका छन् ।
बिहीबार राति भएको खेलमा वेल्सले दुई पटक अग्रता लिएर पनि जोगाउन सकेन र २-२ गोलको बराबरी खेलेका छन् ।
अष्ट्रियाको घरेलु मैदानमा भएको खेलमा वेल्सले २२ औं मिनेटमा एलेनको गोलबाट अग्रता लिएको थियो । तर, यो ६ मिनेटभन्दा टिक्न सकेन ।अनोटाभिचले २८ औं मिनेटमा बराबरी गोल फर्काए ।
पहिलो हाफको अन्तिममा अष्ट्रियाका विम्मरले आत्मघाती गोल गरेपछि वेल्सले खेलमा फेरि अग्रता लियो । तर, दोस्रो हाफको सुरुमा नै घरेलु टोली गोल गर्न सफल भयो र, उसका लागि अनोटाभिचले नै गोल गरे ।
बराबरीपछि समूह डीमा रहेको वेल्स ४ अंकसहित शीर्ष स्थानमा छ भने समान अंक जोडेको अष्ट्रिया गोल अन्तरका आधारमा तेस्रो स्थानमा छ ।

