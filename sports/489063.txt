करास्कोको हृयाट्रिक, एथ्लेटिको मड्रिड शीर्ष स्थानमा
३० असोज, काठमाडौं । यानिक करास्कोको हृयाटि्रकको मदतमा एथ्लेटिको मड्रिडले स्पेनिस ला लिगा फुटबलमा ग्रनाडामाथि शानदार जित हात पारेको छ ।
शनिबार भएको खेलमा एथ्लेटिको मड्रिडले ग्रानाडामाथि ७-१ को जित हात पारेको हो । यससँगै एथ्लेटिको मड्रिडले चिरप्रतिद्वन्द्वी रियल मड्रिडलाई गोल अन्तरमा पछि पार्दै लिगको शीर्ष स्थानमा उक्लिएको छ ।
एथ्लेटिकोको घरेलु मैदानमा भएको खेलमा अग्रता भने ग्रानाडाले लिएको थियो । १८ औं मिनेटमा लोपेजले गोल गरे ।
तर, ३४ औं मिनेटमा करास्कोले बराबरी गोल फर्काए । पहिलो हाफको अन्तिम मिनेटमा उनले नै दोस्रो गोल गर्दै घरेलु टोलीलाई अग्रता दिलाए ।
दोस्रे हाफमा भने एथ्लेटिकोले पाँच गोल थप्यो । ६१ औं मिनेटमा गोल गर्दै करास्कोले हृयाटि्रक पुरा गरे । गाइटिनले ६३ र ८१ औं मिनेटमा गोल गरे भने ८५ औं मिनेटमा कोरियाले गोल गरे ।
खेलको ८७ औं मिनेटमा थिएगोले गोल गर्दै एथ्लेटिको मडि्रडलाई ग्रानाडामाथि ७-१ को शानदार जित दिलाए । जितसँगै ८ खेलबाट १८ अंक जोडेको एथ्लेटिको मड्रिड शीर्ष स्थानमा छ ।
रियल बेटिसलाई ६-१ ले हराएर समान अंक जोडेको रियल मड्रिड गोल अन्तरका आधारमा दोस्रो स्थानमा छ ।

