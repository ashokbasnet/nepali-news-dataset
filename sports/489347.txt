मुलपानी क्रिकेट मैदान खेल्नयोग्य बनाउन १६ लाख माग

३० असोज, काठमाडौं । राष्ट्रिय खेलाडी तथा प्रशिक्षक लगायतले मुलपानी क्रिकेट मैदान बनाउन युवा तथा खेलकुदमन्त्री दलजीत श्रीपाइलीसँग रकम माग गरेका छन् ।
मुख्य प्रशिक्षक जगत टमाटा, पूर्व कप्तान एवं प्रशिक्षक विनोद दाश, उपकप्तान ज्ञानेद्र मल्ल, खेलाडीहरु शरद भेषावकर, सुवास खकुरेल, सोमपाल कामी, राष्ट्रिय खेलकुद परिषदका सदस्य शैलेश कुमार कर्माचार्य लगायतले मन्त्रीलाई ज्ञापन पत्र बुझाएका हुन् ।
नेपाल क्रिकेट संघका प्रमुख कार्यसंचालन अधिकृत छुम्बी लामाका अनुसार यो मैदान खेल्ने अवस्थामा छैन ।
सरकारले राखेपलाई भोगाधिकार दिएको मुलपानीस्थित माथिल्लो क्रिकेट खेलमैदान निर्माणको जिम्मा क्रिकेट संघले पाएको थियो । मैदान सम्याउने, बार लगाएको तथा प्याभेलियन बनाउने काम भइसकेको छ । यो मैदानलाई खेल्नयोग्य बनाउन १६ लाख ७६ हजार लाग्ने भन्दै ज्ञापन पत्रमा रकम विनियोजन गर्न माग गरिएको छ ।
यसमा खेलकुदमन्त्री श्रीपाइलीले सकारात्मक जवाफ दिएको क्यनका प्रमुख कार्यसंचालन अधिकृत लामाले बताए ।

