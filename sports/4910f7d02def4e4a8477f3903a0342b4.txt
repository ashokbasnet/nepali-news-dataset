पुलिस र आर्मीबीच रुस्लान टी–२० क्रिकेटको उपाधि भिडन्त

कीर्तिपुरस्थित त्रिभुवन विश्वविद्यालयको मैदानमा जारी प्रतियोगिताको सोमबार भएको सेमिफाइनलमा न्यू होराइजन क्रिकेट क्लबलाई ७ विकेटले हराउँदै साविक विजेता पुलिस फाइनलमा पुगेको हो ।

पहिले ब्याटिङ गरेको होराइजनले निर्धारित् २० ओभरमा ९ विकेट गुमाएर ८२ रनमात्र जोड्न सक्यो ।

कृष्ण कार्कीले अविजित २५ तथा शंकर रानाले १६ रन बनाएको इनिङमा बाँकी खेलाडीले दोहोरो अंकसमेत जोड्न सकेनन् ।

‘म्यान अफ द म्याच’ पुलिसका दीपेन्द्रसिंह ऐरीले १५ रन खर्चेर ३ विकेट लिए ।

जवाफमा पुलिसले १७ ओभर ४ बलमै ३ विकेटको क्षतिमा विजय हासिल गर्‍यो । सुनील धमलाले सर्वाधिक ३६ रन जोडे । यस्तै, आसिफ शेखले अविजित १७ रन जोडे ।

सोमबारै भएको अर्को सेमिफाइनलमा आर्मीले धनगढीको एसपीए क्लबलाई ७० रनले हरायो ।

आर्मीले पहिले ब्याटिङ गर्दै ६ विकेटको क्षतिमा १८७ रन बनायो । म्यान अफ द म्याच सागर पुनले ५२ बलमा ७५ तथा राजेश पुलामीले २१ बलमा ५५ रन जोडे ।

जवाफमा एसपीएले निर्धारित् २० ओभरमा ७ विकेटको क्षतिमा ११७ रनमात्र बनाउन सक्यो ।

विजय रानाले सर्वाधिक ३८ रन बनाएको इनिङलाई सस्तैमा समेट्नेक्रममा अविनाश आर्मीका कर्णले ३ विकेट लिए । यस्तै, सागर पुन र जितेन्द्र मुखियाले २–२ विकेट लिए ।

पुलिस र आर्मीबीचको उपाधि भिडन्त मंगलबार कीर्तिपुर मैदानमै हुनेछ ।
