म्यानचेष्टर सिटी बराबरीमा रोकियो, तर शीर्ष स्थानमा उक्लियो

७ कात्तिक, काठमाडौं । इंग्लिस प्रिमियर लिग फुटबलमा म्यानचेष्टर सिटीले साउथहृयाम्पटनसँग बराबरी खेलेको छ । जितसँगै सिटी शीर्ष स्थानमा उक्लिएको छ ।
आइतबार भएको खेलमा म्यानचेष्टर सिटी र साउथहृयाम्पटनले १-१ गोलको बराबरी खेल्दै अंक बाँडेका हुन् ।
सिटीको घरेलु मैदान इत्तेहाद स्टेडियममा भएको खेलमा साउथ हृयाम्पटनले २७ औं मिनेटमा रेडमन्डको गोलबाट अग्रता लिएको थियो । तर, दोस्रो हाफमा जोगाउन सकेन ।
५५ औं मिनेटमा इहेनाचोले घरेलु टोलीका लागि बराबरी गोल फर्काए । खेलको अन्त्यतिर सिटीले लगातार दबाव दिएपनि गोल गर्न सकेन र अंक बाँडेको छ ।
बराबरीपछि म्यानचेष्टर सिटीको ९ खेलबाट २० अंक भएको छ र, शीर्ष स्थानमा उक्लिएको छ । समान अंक जोडेको भएपनि गोल अन्तरका आधारमा आर्सनल दोस्रो र लिभरपुल तेस्रो स्थानमा झरेका छन् ।

