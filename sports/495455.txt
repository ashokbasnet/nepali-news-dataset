चेल्सीको सहज जित, शीर्ष तीन क्लबमाथि दबाव
१५ कात्तिक, काठमाडौं । इंग्लिस प्रिमियर लिग फुटबलमा चेल्सीले साउथ हृयाम्पटनमाथि सहज जित हात पारेको छ र, उपाधि होडमा रहेका शीर्ष होडमा रहेका क्लबहरुमाथि दबाव बढाएको छ ।
आइतबार राति भएको खेलमा चेल्सीले साउथ हृयाम्पटनमाथि २-० गोलको सहज जित हात पारेको छ ।
साउथ हृयाम्पटनको घरेलु मैदानमा भएको खेलमा चेल्सीले छैटौं मिनेटमा नै इडेन हजार्डको गोलबाट अग्रता लिएको थियो । खेलमा र्फकने घरेलु टोलीको प्रयास असफल भइहेका बेला दोस्रो हाफको ५५ औं मिनेटमा डिएगो कोष्टाले चेल्सीको अग्रता दोब्बर पारे ।
हजार्ड २०१४/१५ को सिजन पि्रमियर लिग प्लेयर अफ दि सिजन बनेका थिए । जुन सिजन चेल्सी च्याम्पियन पनि बन्यो र, तत्कालीन प्रशिक्षक जोसे माउरिन्होले हेजार्ड रियल मड्रिडका क्रिष्टियानो रोनाल्डोभन्दा उत्कृष्ट भएको बताएका थिए ।  तर, पछिल्लो सिजन हजार्डले उच्च स्तरको प्रदर्शन कायम राख्न सकेनन् । मात्र चार गोल गरे ।
यो सिजन भने कथा फरक छ । उनले पाँच गोल गरिसकेका छन् र निकै आत्मविश्वासका साथ खेलिरहेका छन् । आइतबारको खेलमा उनी म्यान अफ दि म्याच बने ।
जितसँगै चेल्सीको १० खेलबाट २२ अंक भएको छ । शीर्ष स्थानमा रहेको म्यानचेष्टर सिटीसँगै दोस्रो स्थानको आर्सनल र तेस्रो स्थानको लिभरपुलको पनि समान २३ अंक नै छ ।

