लण्डन डर्बीमा ड्र, आर्सनलले शीर्ष स्थानमा उक्लने मौका गुमायो

२१ कात्तिक, काठमाडौं । इंग्लिस प्रिमियर लिगको लण्डन डर्बीमा आर्सनल र टोटनहृयामले बराबरी खेलेका छन् । यससँगै आर्सनलले लिगको शीर्ष स्थानमा उक्लने मौका गुमाएको छ ।
आइतबार भएको डर्बी भिडन्तमा आर्संनल र टोटनहृयामले १-१ को बराबरी खेलेका हुन् ।
घरेलु मैदान इमिरेट्स स्टेडियममा भएको खेलमा आर्सनलले ४२ औं मिनेटमा विमरको उपहार गोलबाट अग्रता लिएको थियो । तर, ५१ औं मिनेटमा हृयारी केनले पेनाल्टीमा गोल गर्दै टोटनहृयामलाई खेलमा फर्काए ।
बराबरीपछि आर्सनल २४ अंकका साथ तेस्रो स्थानमा नै बसेको छ । तर, लिग लिडर चेल्सी भन्दा मात्र एक अंक कम छ । टोटनहृयाम भने २१ अंकका साथ पाँचौं स्थानमा छ ।

