एनसेल कप फुटबल : थ्रीस्टार र मनाङ विजयी

काठमाडौं, मंसिर १८ – (अपडेट) थ्री स्टार र मनाङ मस्र्याङ्दी क्लबले एनसेल कप फुटबलमा विजयी सुरुवात गरेका छन् ।
दशरथ रंगशालामा मंगलबार भएको पहिलो खेलमा थ्री स्टारले विभागीय टोली सशस्त्र प्रहरीको एपिएफलाई २–१ गोल अन्तरले पराजित गरेको हो ।
खेलको पहिलो हाफसम्म दुवै टोलीले १–१ गोलको बराबरी खेलेपनि दोस्रो हाफमा थ्री स्टारले १ गोल थप्दै जित सुनिश्चित गरेको हो । थ्री स्टारका लागि दुवै गोल प्रकाश बुढाथोकीले गरे । एपीएफका लागि भने रञ्जन बिष्टले गोल गरेका हुन् ।
यस्तै दोस्रो खेलमा मनाङ्ग मस्र्याङ्गदीले ब्वाईज युनियनलाई १–० गोल अन्तरले हरायो । मनाङका लागि खेलको १२ औं मिनेटमा अनिल गुरुङले गोल गरेका हुन् । प्रतियोगिता अन्तर्गत बुधवार संकटा क्लव र जावलाखेल युथ क्लव तथा मछिन्द्र क्लव र हिमालयन शेर्पा क्लबबीच खेल हुनेछ ।
