राष्ट्रिय महिला तथा पुरुष भलिबल मंसिर १६ देखि


२६ कात्तिक, काठमाडौं। नेपाल भलिबल सङ्घको आयोजनामा आगामी मङ्सिरमा पाँचौँ राष्ट्रिय महिला तथा छैटौँ राष्ट्रिय पुरुष भलिबल प्रतियोगिता हुने भएको छ ।
काभ्रेको दोलालघाटस्थित सुनकोसी नदी किनारमा सञ्चालन हुने प्रतियोगितामा ५ विकास क्षेत्र र ३ विभागीय टोलीको सहभागिता रहने नेपाल भलिबल सङ्घका महासचिव जितेन्द्रबहादुर चन्दले जानकारी दिए ।
मङ्सिर १६ देखि १८ गतेसम्म सञ्चालन हुने प्रतियोगिताका महिला-पुरुष दुवै विजेता टोलीले रु २५ हजार प्राप्त गर्नेछन् भने उपविजेताका दुवै टिमले रु १५ हजार पाउनेछन् । त्यसैगरी प्रतियोगितामा तेस्रो स्थान हासिल गर्ने टोलीले रु १० हजार पाउनेछ । प्रतियोगिताको अनुमानित खर्च १२ लाख ५० हजार छ ।
नेपाल भलिबल सङ्घले प्रतियोगिताको व्यवस्थापन गर्ने काभ्रे जिल्ला भलिबल सङ्घलाई एक लाख २५ हजार नगदसहित बल र नेट उपलब्ध गराउने भलिबल सङ्घका अध्यक्ष मनोरञ्जनरमन शर्माले जानकारी दिए ।


