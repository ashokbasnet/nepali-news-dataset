‘सबैका लागि टेबलटेनिस’ अभियानको थालनी, महत्वकांक्षी परियोजना पनि सुरु

काठमाडौं, चैत २४ । विश्व टेबलटेनिस महासंघले बुधबार नेपालबाट ‘सबैका लागि टेबलटेनिस’ अभियानको थालनी गरेको छ ।अन्तर्राष्ट्रिय टेबलटेनिस महासंघका अध्यक्ष थोमस विकर्टले बुधबार काठमाडौंमा यो अभियानको शुभारम्भ गरेका हुन् ।विश्व टेबलटेनिस महासंघले हरेक वर्ष अप्रिल ६ तारिखलाई सबैका लागि टेबलटेनिस दिवसकोरुपमा मनाउन थालेको हो । यसक्रममा यो वर्षको मुख्य कार्यक्रम भने काठमाडौंमा आयोजना गरियो ।नेपालमा टेबलटेनिस खेलको दिगो विकासको लक्ष्यसहित बुधबारैबाट ‘टेबलटेनिस फर नेप–अल’ नामक महत्वकांक्षी परियोजना पनि सुरु गरिएको छ ।शारीरिक अपांगता भएका खेलाडीहरुसम्म यो खेल पुर्‍याउने लक्ष्यकासाथ सुरु गरिएको अभियानको शुभारम्भ जोरपाटीस्थित खगेन्द्र नवजीवन केन्द्रमा स्थापना गरिएको जोरपाटी ट्रेनिङ सेन्टरमा गरियो ।अखिल नेपाल टेबलटेनिस संघ तथा राष्ट्रिय पारा टेबलटेनिस संघले संयुक्तरुपमा सन्चालन गर्ने यो परियोजनाको लागि विश्व टेबलटेनिस महासंघले १ लाख ५० हजार अमेरिकी डलर सहयोग उपलब्ध गराएको छ ।अशक्त नेपाली बालबालिकालाई टेबलटेनिस खेलसम्बन्धी तालिम दिन भन्दै अभियान सुरु गरिएको आयोजक संघले जनाएको छ ।तीन वर्षे अभियान काठमाडौंसहित विराटनगर, पोखरा, नेपालगन्ज र धनगढीमासमेत एकसाथ सन्चालन गरिँदैछ ।
