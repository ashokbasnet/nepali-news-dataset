क्रिकेट र रेस्लिङका लागि सुरक्षा कडा, नामिबियाका सुरक्षा विशेषज्ञ नेपालमा

काठमाडौं, वैशाख ३ । नेपाल र नामिबियाबीच शनिबार हुने विश्व लिग क्रिकेट च्याम्पियनसिप र रेस्लिङ प्रतियोगिताको सुरक्षा–व्यवस्था चुस्त बनाइएको प्रहरीले जनाएको छ ।महानगरीय आयुक्तको कार्यालय रानीपोखरीले शुक्रबार पत्रकार सम्मेलन गरी सुरक्षा–व्यवस्थाबारे जानकारी गराएको हो ।सो अवसरमा अतिरिक्त प्रहरी महानिरीक्षक प्रतापसिंह थापाले नेपालमा आयोजना हुन लागेका अन्तर्राष्ट्रियस्तरका दुई खेलका लागि सुरक्षा–प्रबन्ध मिलाइएको बताए ।प्रहरी उपरीक्षकको कमान्डमा विमानस्थलदेखि खेलाडीहरु बस्ने होटल र खेल मैदानसम्म सुरक्षाकर्मी खटाइने जनाइएको छ ।कुनै अप्रिय घटना नहोस् भनेर खेल मैदानमा सीसीटीभीको अस्थायी कन्ट्रोलरुमसमेत तयार गरिएको छ ।नेपाली भूमिमा विदेशी खेलाडीहरु आउने भएकाले सुरक्षाको जिम्मेवारी प्रहरीकोमात्रै नभइ आम नागरिकको पनि हुने भन्दै प्रहरीले आ–आफ्नो क्षेत्रबाट सहयोग गर्न आग्रह गरेको छ ।सुरक्षा–प्रबन्धकोबारेमा सम्बन्धित देशलाई लिखित जानकारी गराइएको र नामिबियाका सुरक्षा विशेषज्ञसमेत नेपाल आइसकेको पनि जनाइएको छ ।
