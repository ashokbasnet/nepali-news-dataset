भारत र इंग्ल्याण्डबीचको पहिलो टेष्ट बराबर

२८ कात्तिक, काठमाडौं । पाँच टेष्ट शृङखलाका लागि भारत भ्रमणमा रहेको इंग्ल्याण्डले पहिलो टेष्ट बराबरीमा चित्त बुझाएको छ ।
पहिलो टेष्टको पाँचौं दिन इंग्ल्याण्डले दिएको ३१० रनको बिजयलक्ष्य पछ्याएको भारतले ६ विकेट गुमाएर १७२ रनमात्र खबनाउन सकेपछि खेल बराबरीमा सकियो ।
राजकोटस्थित सौराष्ट्र क्रिकेट एशोसियसनको रंगशालामा टस जितेर पहिले ब्याटिङ गरेको इंग्ल्याण्डले पहिलो इनिङमा ५३७ रनको बिशाल योगफल बनाएको थियो । ब्याट्सम्यानहरु हावी भएको खेलमा इंग्ल्याण्डका तीन खेलाडीले शतक प्रहार गरे । उसका लागि बेन स्ट्रोकले १२८, जोय रुटले १२४ र मोइन अलीले ११७ रन बनाएका थिए ।
पहिलो इनिङमा भारतले घरेलु स्टार चेतेश्वर पुजारा र मुरली बिजयको शतकीय पारीको सहयोगमा ४८८ रन बनायो । भारतका लागि बिजयले १२६ र पुजाराले १२४ रनको पारी खेलेका थिए । भारतीय टोलीका मुख्य स्पिनर रविचन्द्रन आश्विनले ७० रन बनाएका थिए ।
४९ रनको अग्रता लिँदै चौथो दिनबाट दोस्रो पारी सुरुवात गरेको इंग्ल्याण्डले ३ विकेट गुमाएर २६० रन बनाएपछि इनिङ समाप्तिको घोषणा गर्‍यो । दोस्रो इनिङमा कप्तान एलिस्टर कुकले १३० रनको शतकीय पारी खेले । इंग्ल्याण्डका लागि डेब्यु टेष्ट खेलेका हसिब हमिदले ८२ रनको उत्कृष्ट पारी खेले ।
३१० रनको बिजयलक्ष्यसहित दोस्रो इनिङ सुरु गरेका भारतीय ब्याट्सम्यानहरुको प्रदर्शन केहि खस्कन पुग्यो । गौतम गम्भीर शून्यमै आउट भएका थिए भने पहिलो पारीमा शतक प्रहार गरेका बिजय र पुजाराले पनि सन्तोषजनक प्रदर्शन गरेनन् । ६ विकेट गुमाउँदा भारतले १७२ रनमात्र बनाएको थियो र खेल बराबरीमा सकियो । दोस्रो इनिङमा कप्तान बिराट कोहलीले अविजित ४९ रन बनाएका थिए ।
दुईबीचको दोस्रो टेष्ट बिहीबारदेखि बिशाखापट्नममा सुरु हुनेछ ।

