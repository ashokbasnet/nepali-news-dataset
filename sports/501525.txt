प्रशिक्षक बस्नेतद्वारा यौन दुर्व्यवहारको खण्डन

३० कात्तिक, काठमाडौं । महिला राष्ट्रिय क्रिकेट टोलीका प्रशिक्षक राजु बस्नेतले आफूमाथि लागेको यौन दुर्व्यवहारको आरोपको खण्डन गरेका छन् । उनले गलत समाचार सम्प्रेषण गरेर चरित्र हत्या गर्न खोजेको बताए ।
प्रशिक्षक बस्नेतले आइसीसी विश्वकप महिलाअन्तर्गत एसिया छनोटमा सहभागी हुन हङकङ गएका बेला खेलाडीलाई यौन दुर्व्यवहार गरेको आरोप लागेको थियो ।
मंगलबार त्रिपुरेश्वरस्थित खेलकुद पत्रकार मञ्चको कार्यालयमा महिला क्रिकेट टोलीकी कप्तान रुबिना श्रेष्ठलाई समेत सँगै राखेर बस्नेतले पत्रकार सम्मेलन गरे ।
उनले महिला क्रिकेटलाई नै धरासायी बनाउने उद्देश्यले आफूमाथि यस्तो आरोप लगाइएको बताए । पत्रिकाले खण्डन नगरे आफूले कानुनी बाटो रोज्न्ने उनले स्पष्ट पारे ।
पत्रकार सम्मेलनमा क्याप्टेन रुबिना क्षेत्रीले प्रशिक्षक बस्नेतमाथि लगाइएको आरोपले आफूहरुलाई मानसिक आघात परेको र एसिया कपको तयारी पनि राम्रोसँग गर्न नसकेको बताइन् ।
कपोलकल्पित कुरा गरेर प्रशिक्षक बस्नेतको चरित्र हत्या गर्ने काम भएको उनले बताइन् । उनले भनिन्, ‘यो सबै कपोल्कल्पित हो । हामी दुःखी छौं । कोचले नराम्रो गरेको भए त्यो टुर्नामेन्टमा कसरी राम्रो प्रदर्शन गर्न सक्थ्यौं ?’
यसैगरी टिमकी सिनियर खेलाडी नेरी थापाले खेलाडीहरुबीच केही मतभिन्नताहरु भए पनि पत्रपत्रिकामा आएजस्तो दुर्व्यवहारको समाचार सत्य नभएको बताइन् ।

