ए डिभिजन लिग : एनआरटी र जाउलाखेल, मनाङ र आर्मी भिड्दै

काठमाडौ, पुस २३ – सहिद स्मारक ए डिभिजन लिग फुटबलमा सोमबार न्यूरोड टिम एनआरटी र जाउलाखेल तथा मनाङ मर्स्याङ्दी र नेपाल आर्मी क्लबबीच प्रतिस्पर्धा हुँदैछ । 

दिउँसो साढे १२ बजे हुने पहिलो खेलमा सातौं स्थानको एनआरटीले दशौं स्थानको जाउलाखेलसंग प्रतिस्पर्धा गर्नेछ ।

एनआरटीले चालु लिगमा ११ खेलबाट १६ अंक जोडेको छ भने जाउलाखेलको १४ अंक छ ।

त्यस्तै दिउँसो साढे दुई बजे हुने अर्को खेलमा अंक तालिकाको दोस्रो स्थानमा रहेको मनाङ मर्स्याङ्दी क्लबले छैटौं स्थानको आर्मीको सामना गर्नेछ । ११ खेलबाट मनाङको २४ अंक छ भने आर्मीले १८ अंक जोडेको छ । अंक तालिकामा १२ खेलबाट २६ अंक जोडेको थ्रीस्टार क्लब पहिलो स्थानमा छ ।
