कन्फेडेरेशन कप: स्पेन र उरुग्वे सेमिफाइनलमा

असार १० – स्पेन समूह बी को विजेता बन्दै कन्फेडेरेशन कप (अन्तर महादेशीय कप) फुटवलको सेमिफाइनलमा प्रवेश गरेको छ ।
आइतबार राति भएको खेलमा नाइजेरियालाई ३–० ले हराउँदै स्पेनले सेमिफाइनलमा इटलीसंगको भेट निश्चित गरेको हो ।
स्पेनका लागि जोर्डि अल्बाले दुई तथा फर्नान्डो टोरेसले एक गोल गरे । स्पेनले तीनवटै गोल दोश्रो हाफमा गरेको हो । अब फाइनल प्रवेशका लागि स्पेनले इटलीसंग प्रतिस्पर्धा गर्नेछ ।
उरुग्वे पनि सेमिफाइनलमा  
त्यस्तै उरुग्वेले पनि टहिटीलाई ८–० ले हराउँदै सेमिफाइनल पुगेको छ । उसका लागि अबेल हर्नान्डेजले ४, लुईस स्वारेजले २ तथा डिएगो पेरेज र निकोलस लोडिरोले १/१ गोल गरे ।
उरुग्वेले पहिलो हाफमा ४ र दोश्रो हाफमा थप ४ गोल गरेको हो । खेल सुरु भएको ८० औं सेकेण्डमा नै गोल गरेर टिमलाई अग्रता दिलाएका हर्नान्डेजले पहिलो हाफमा ह्याट्रिक पूरा गरे भने दोश्रो हाफमा पेनाल्टी मार्फत थप गोल गरेका हुन् । पहिलो हाफमा अर्को गोल डिएगो पेरेजले गरे ।
स्वारेजले दुबै गोल दोश्रो हाफमा गरेका थिए । टहिटी विरुद्ध दुई गोल गरेपछि स्वारेजले राष्ट्रिय टिमबाट गरेको गोलसंख्या ३६ पुगेको छ ।
त्यस्तै निकोलस लोडिरोले पनि दोश्रो हाफमा गोल गरेका हुन् । सेमिफाइनलमा उरुग्वेले बुधबार आयोजक ब्राजिलसंग प्रतिस्पर्धा गर्नेछ । समूह ए बाट ब्राजिल विजेता र इटली उपविजेता हुँदै सेमिफाइनल पुगिसकेका छन् ।
