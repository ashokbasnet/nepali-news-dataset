सदस्य सचिव विष्टलाई सातौं डान

४ कात्तिक, काठमाडौं । विश्व मार्सल आर्ट हाप्किडो महासंघले राष्ट्रिय खेलकुद परिषद् -राखेप) का सदस्य-सचिव केशवकुमार विष्टलाई मानार्थ सातौं डान प्रदान गरेको छ ।
शनिबार नेपाल मार्सल आर्ट हाप्किडो संघले कपनको जोसेफ स्कुलमा आयोजना गरेको प्रथम राष्ट्रिय हाप्किडो टेक्निकल सेमिनारको समापनका अवसरमा महासंघका अध्यक्ष ग्रान्ड मास्टर डि ह्युनले सदस्य-सचिव विष्टलाई मानार्थ डानको प्रमाण पत्र प्रदान गरे ।
नेपाल मार्सल आर्ट हाप्किडो संघका अध्यक्ष कालीबहादुर घर्ती मगर र अकल तामाङलाई पनि मानार्थ सातौं डान प्रदान गरिएको छ ।
एकदिने सेमिनारमा करिब ५ सयको सहभागिता रहेको संघले जनाएको छ । ह्युनसहित सातौं डान मास्टर जियोङ कब्सियोकले सेमिनार सञ्चालन गरेका थिए । त्यसमा प्यारागन पब्लिक स्कुलकी सिमोन्सा श्रेष्ठ र जाङमो शेर्पा उत्कृष्ट चुनिए ।

