स्पोटिङ लिस्बोनमाथि रियल मड्रिडको जित

८ मंसिर, काठमाडौं । करिम बेन्जिमाको गोलको मदतमा रियल मड्रिडले च्याम्पियन्स लिग फुटबलमा स्पोटिङ लिस्बोनलाई हराएको छ ।
मंगलबार राति भएको खेलमा मड्रिडले स्पोटिङलाई २–१ गोल अन्तरले हराएको हो । तर, उसका स्ट्राइकर ग्यारेथ बेल भने घाइते भएका छन् ।
लिस्बोनको घरेलु मैदानमा भएको खेलमा रियलले २९ औं मिनेटमा भरानेको गोलबाट अग्रता लिएको थियो । दोस्रो ६४ औं मिनेटमा परेराले रातो कार्ड पाएपछि घरेलु टोली १० खेलाडीमा सिमित भयो ।
र, ८० औं मिनेटमा एडरिन सिल्भाले स्पेटिङ लिस्बोनका लागि बराबरी गोल फर्काए । निर्धारित समय सकिन तीन मिनेट बाँकी छँदा बेन्जिमाले गोल गर्दै रियल मड्रिडलाई २–१ को जित दिलाए ।
जितसँगै रियल मड्रिड ५ खेलबाट ११ अंकका साथ समूह एफको दोस्रो स्थानमा छ । शीर्ष स्थानमा बोरुसिया डर्टमुन्ड छ । र, उसको १३ अंक छ । अब रियल मड्रिड र बोरुसिया डर्टमुन्डबीचको समूह चरणको अन्तिम खेलले समूह विजेता टुंगो लाग्नेछ ।

