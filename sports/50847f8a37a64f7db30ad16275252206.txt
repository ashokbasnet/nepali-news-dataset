४० वर्षसम्म खेल्न सक्छु : रोनाल्डो

असोज २८ – रियल मड्रिडका स्टाइकर क्रिष्टियानो रोनाल्डोले आफू ४० वर्ष सम्म व्यवसायीक फुटबल खेल्न बताएका छन् । रोनाल्डोले रियलबाटै आफ्नो खेल जीवन अन्त्य गर्न चाहेको र आफू ४० वर्षको हुँदासम्म खेल्न सक्ने बताएका हुन् । चार पटकसम्म युरोपका मुख्य लिगमा सबैभन्दा बढी गोल गर्ने खेलाडी बन्दै गोल्डेन बुट जितेका रोनाल्डोले आफू अझै सन्तुष्ट नभएको र अझै धेरै कुरा जित्न चाहेको बताएका छन् । त्यसका लागि अझै धेरै वर्ष खेल्नुपर्ने र आफू त्यसका लागि तयार रहेको रोनाल्डोको भनाई छ । ३० वर्षका पोर्चुगिज कप्तान रोनाल्डो युरोपका मुख्य लिगमा सबैभन्दा धेरै गोल गर्दै चार पटकसम्म गोल्डेन बुट जित्ने पहिलो खेलाडी हुन् । रोनाल्डोले रियलसँगको सम्झौता अब को तीन वर्ष अर्थात ३३ वर्षको हुँदासम्मका लागि मात्र भएपनि आफूले रियलबाटै खेल जीवन सक्न चाहेको बताएका छन् । रोनाल्डोले आफू २५ वर्षको हुँदा र अहिले ३० वर्षको हुँदा केही फरक महसुस नगरेको बताए । उनले भने ‘धेरैले ३० वर्षपछि बिस्तारै खेल जीवनलाई पूर्णविराम लगाउने तर्फ सोच्ने समय आउने बताउने गर्छन् । तर मलाई त्यस्तो लाग्दैन । आफूलाई ख्याल गरियो, प्रशिक्ष गरियो भने राम्रो खेल्न सकिन्छ । कोही पनि रातारात बुढो हुँदैन । यो बिस्तारै हुने कुरा हो । आफ्नो सबै कुरामा ध्यान दिइयो भने ४० वर्षसम्म नै राम्रो खेल्न सकिन्छ । म त्यही सोचाइमा छु ।’
– एजेन्सीको सहयोगमा
