चापेकोइन्सका फुटबलरको सम्झनामा हरेक खेल अघि एक मिनेट मौनधारण
१७ मंसिर, काठमाडौं । कालेम्बियामा भएको विमान दुर्घटनामा मारिएका चापेकोइन्स फुटबल टिमका सदस्यहरुको सम्झनामा यो साता हुने सबै फुटबल खेलहरुको सुरुमा एक मिनेट मौनधारण गरिने भएको छ ।
अर्को साता हुने च्याम्पियन्स लिग र युरोपा लिगका खेलहरुमा पनि सुरुमा एक मिनेट मौनधारण गरिनेछ ।
विश्व फुटबलको नियमनकारी निकाय फिफाले सबै खेलाडीहरुले हातमा कालो पट्टी बाँध्न पनि अपील गरेको छ ।
कोलम्बियामा भएको विमान दुर्घटनामा चापेकोइन्सका १९ खेलाडी र प्रशिक्षण सदस्यको निधन भएको थियो । ७१ जनाको ज्यान जाने गरी भएको विमान दुर्घटनामा ६ जना मात्र बाँचेका छन्, जसमा तीन फुटबलर छन् ।

