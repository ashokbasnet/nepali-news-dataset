साफ गेम्स एक वर्ष ढिलो हुने
१८ मंसिर, काठमाडौं । दक्षिण एसियाली महासंघीय खेलकुद (साफ गेम्स)को १३ औ सस्करण पूर्वनिर्धारित समयभन्दा एक वर्ष ढिलो हुने भएको छ।
शनिबार काठमाडौंमा बसेको भएको साउथ एशियन ओलम्पिक काउन्सिलको वैठकले १३ औं साफ गेम्स काठमाडौमा २०१९ को फागुन २६ देखि चैत ८ गतेसम्म अर्थात मार्च ९ देखि १८ सम्म गर्ने निर्णय गरेको हो ।
जसमा २२ देखि २५ वटा खेल समावेश हुनेछ । नेपालले आयोजक भएको नाताले दुई खेल भने आफनो प्राथमिकताले राख्न सक्नेछ ।
बैठकले साउथ एसिया ओलम्पिक काउन्सिलको मुख्य कार्यालय नेपालमा नै बनाउने पनि निर्णय गरेको छ । कार्यालय काहाँ राख्ने भन्ने विषयमा सन् १९८४ देखि छलफल हुदै आए पनि निर्णय हुन सकेको थिएन ।
वैठकले साउथ एशिया ओलम्पिक काउन्सिलको अध्यक्षमा नेपाल ओलम्पिक कमिटीको अध्यक्ष एवं र महासचिवमा टेण्डी लामा शेर्पा मनोनित भएका छन् । त्यस्तै शनिबारको बैठकले साउथ एशियन ओलम्पिक काउन्सिलको विधान परिमार्जन गर्ने भएको नेपाल ओलम्पिक कमिटीका अध्यक्ष जीवनराम श्रेष्ठले जानकारी दिए ।
विधान परिमार्जनका लागि काउन्सिलको अर्को वैठक जुलाईमा भूटानमा हुनेछ । शनिबार भएको बैठकमा पाकिस्तान, श्रीलका, बङगलादेश, भारत,माल्द्धिभ्स र भुटानका प्रतिनिधिहरुको उपस्थिति थियो । सार्कको अर्को राष्ट्र अफगनिस्तान साग खेलकुदबाट अलग हुने तयारीमा रहेकोले वैठकमा उपस्थित थिएन ।

