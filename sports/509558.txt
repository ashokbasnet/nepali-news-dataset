आहा रारा गोल्डकप माघ पहिलो सातादेखि

१९ मंसिर, पोखरा । मोफसलको पुरानो मध्येको एक फुटबल प्रतियोगितान आहा रारा गोल्डकपको १५औं संस्करण आगामी माघ ४ गतेदेखि १५ गतेसम्म आयोजना हुनेभएको छ ।
अखिल नेपाल फुटवल संघ एन्फाको समन्वयमा प्रतियोगिताको मिति तय गरिएको हो । आयोजक सहारा क्लवकाले पत्रकार सम्मेलन गरी प्रतियोगिताको तयारी थालिएको जानकारी दिएको छ ।
सहारा क्लवका अध्यक्ष बीरभद्र आचार्यले भने ‘खेलकुदको विकासमा सहकार्य गरौं पोखरालाई खेलकुद पर्यटन शहरको रुपमा स्थापित गरौं’ भन्ने साविकको नारा अनुरुप प्राप्त समय तालिका अनुसार हामीले प्रतियोगिताको तयारी सुरु गरिसकेका छौं ।’
प्रतियोगितामा राष्ट्रिय तथा अन्तर्राष्ट्रिय गरी १२ टिमको सहभागिता रहनेछ । प्रतियोगितामा राष्ट्रिय स्तरका ५, ३ विदेशी, ३ विभागीय र एक आयोजक टिमको सहभागिता रहनेछ ।
प्रतियोगिताको विजेताले ५ लाख एक हजार, उपविजेताले २ लाख ५१ हजार नगद पुरस्कार पाउनेछ भने उत्कृष्ट खेलाडीले एक थान मोटरसाइकल पुरस्कार पाउनेछन् ।
एक करोड ७ लाख ८२ हजार आम्दानी गर्ने लक्ष्य राखिएको प्रतियोगितामा ८२ लाख ९२ हजार ३ सय रुपैयाँ खर्च हुने अनुमान गरिएको क्लवका बरिष्ठ उपाध्यक्ष तथा कार्यक्रम संयोजक केशबबहादुर थापाले जानकारी दिए ।
प्रतियोगिताबाट २४ लाख ९० हजार रुपैयाँ बचत हुने र सो रकम क्लवद्वारा सञ्चालित सहारा एकेडेमी सञ्चालनार्थ खर्च गरिने क्लवका महासचिव केशवराज बरालले बताए । एकेडेमीमा हाल १६ जिल्लाका २८ जना बालकहरु रहेका छन् । प्रतियोगिताको मुख्य प्रायोजकमा यस वर्षपनि हिमश्री फुड्स प्राली रहेको छ ।

