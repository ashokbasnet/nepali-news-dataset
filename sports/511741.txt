सोलिडारिटी कप विजेता फुटबलरलाई एन्फाले जनही ३ लाख दिने

२४ मंसिर, काठमाडौं । अखिल नेपाल फुटबल संघ (एन्फा)ले सोलिडारिटी कपको उपाधि विजेता राष्ट्रिय टोलीका सदस्यहरुलाई जनही ३ लाख रूपैयाँ दिने निर्णय गरेको छ ।
एन्फा कार्यसमितिको शुक्रबारको बैठकले नगद पुरस्कारसहित खेलाडीहरुलाई सम्मान गर्ने निर्णय गरेको हो । केही समय पहिले मलेसियामा भएको प्रतियोगितामा नेपालले मकाउलाई हराउँदै पहिलो महादेशीय उपाधि जितेको थियो ।
एन्फाको बैठकले वरिष्ठ उपाध्यक्षमा मणि कुँवरलाई मनोनित गरेको छ भने उपाध्यक्षमा सिन्धुपाल्चोक जिल्ला फुटबल संघका अध्यक्ष वीरबहादुर खड्कालाई मनोनित गरेको छ ।
एन्फाले २०१७ मा हुने चुनावका लागि विधान संशोधन प्रस्ताव तयार पार्न कुँवरको नेतृत्वमा समिति बनाएको छ ।
साथै एएफसी कपको दोस्रो चरणमा थ्रीस्टारको सहभागी हुनबाट बञ्चित भएको विषयमा पनि छानविन गर्न समिति बनेको छ । समितिमा उपाध्यक्ष वीरबहादुर खड्काका साथै रमेश रायमाझी र सञ्जिव मिश्र छन् र, १५ दिनभित्र प्रतिवेदन बुझाउन भनिएको छ ।
एन्फाले समयमै खेलाडीहरुको नाम दर्ता नगरी दिँदा थ्रीस्टार प्रतियोगिताबाट बाहिरिएको छ ।

