नाटकीय जितसँगै रियल मड्रिडले बनायो रेकर्ड

२६ मंसिर, काठमाडौं । अन्तिम समयमा सर्जिओ रामोसले गोल गरेपछि रियल मड्रिडले स्पेनिस ला लिगा फुटबलमा डिपोर्टिभोमाथि नाटकीय जित हात पारेको छ र, ३५ खेलमा अपराजितको नयाँ रेकर्ड बनाएको छ ।
शनिबार भएको खेलमा रियल मड्रिडले डिपोर्टिभोलाई ३–२ गोल अन्तरले हराएको हो ।
क्रिष्टियानो रोनाल्डोलाई आराम दिएको रियल मड्रिड एक समय खेलमा २–१ ले पछि पारेके थियो । तर, उत्कृष्ट पुनरागमन गर्न सफल भएको छ ।
घरेलु मैदानमा भएको खेलमा रियलले ५० औं मिनेटमा मार्सेलोको गोलबाट अग्रता लिएको थियो । तर, डिपोर्टिभोका जोसेलुले ६३ औं मिनेटमा बराबरी गोल फर्काए । दुई मिनेटभित्रै दोस्रो गोल गर्दै उनले आफ्नो टोलीलाई २–१ को अग्रता दिलाए ।
खेलको ८४ औं मिनेटमा मारिआनाले रियलका लागि बराबरी गोल फर्काए । अतिरिक्त समयमा रामोसले गोल गरेपछि घरेलु टोली विजयी भएको छ ।

