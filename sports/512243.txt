विश्वकपमा ४८ देश खेलाउने योजनाको ग्वार्डिओलाले गरे विरोध
२६ मंसिर, काठमाडौं । म्यानचेष्टर सिटीका प्रशिक्षक पेप ग्वार्डिओला विश्वकपमा ४८ टिम खेलाउने फिफा अध्यक्षको योजनाको विपक्षमा उभिएका छन् । यसले खेलाडीहरुलाई मार्ने उनको टिप्पणी छ ।
फिफा अध्यक्ष जियानी इन्फान्टिनोले हालै मात्र विश्वकपमा १६ समूह बनाएर ४८ देशलाई खेलाउने योजना सार्वजनिक गरेका थिए ।
स्पेनिस प्रशिक्षक ग्वार्डिओलाले भने यसले फुटबलको स्तर नाटकीय रुपमा खस्कने बताएका छन् ।  बार्सिलोना र बार्यन म्युनिखका पूर्व प्रशिक्षक समेत रहेका ग्वार्डिओलाले भने, यो इंग्लिस फुटबलको मात्र कुरा होइन, विश्वभरकै हो । उनले अघि भने, उनीहरु अहिले विश्वकपमा ४८ टिमको कुरा गरिरहेका छन् । हामी खेलाडीहरुलाई मार्दैछौं ।’
खेलाडीहरुले आराम नै नपाउने उनको तर्क छ । उनले भने, हामी निर्णय स्वीकार गर्र्छौं  र यदि हामी खुसी छैनौं भने घर फर्कन्छौं ।’ म खेलाडीहरुको बारेमा सोचिरहेको छु । उनीहरुले सास लिनुपर्छ, ब्रेक चाहिन्छ, उनले भने, यस्तो सम्भव छैन । हामी यो सिजन अन्त्य गर्दैछौं, त्यसको साता सातापछि विश्वकप फुटबल छ । यो प्रतियोगिताको तीन सातापछि नै हाम्रो प्रि सिजन टुर हुन्छ । हामी चीन, अमेरिका र अष्ट्रेलिया जाँदैछौं ।’
उनले क्लबहरुले खेलाडीमाथि ठूलो रकम खर्चिएको भन्दै तीनको सटो अब ५÷६ खेलाडी सब्सिच्युट गर्न पाउनु पर्ने बताए ।

