यु १९ एशिया कपः नेपालको लक्ष्य सेमिफाइनल

२७ मंसिर, काठमाडौं । आगामी मंसिर ३० देखि पुस ८ सम्म श्रीलंकामा आयोजना हुने एसीसी अण्डर नाइन्टिन एशिया कप क्रिकेटमा सहभागी नेपालले सेमिफाइनलसम्मको लक्ष्य लिएको छ ।
टेष्ट राष्ट्रका टोलीहरु सम्मिलित प्रतियोगिताका यसअघिका संस्करणमा नेपालले अहिलेसम्म पहिलो चरण पार गर्न सकेको छैन ।
नेपाल प्रतियोगिताको समूह ए मा छ । समूह एमा नेपालसहित आयोजक श्रीलंका, साविक बिजेता भारत र मलेसिया छन् । नेपालले समूहको पहिलो खेलमा आयोजक श्रीलंकासँग मंसिर ३० गते, भारतसँग् पुस १ गते र मलेसियासँग पुस ३ गते प्रतिस्पर्धा गर्नेछ ।
श्रीलंका प्रस्थान गर्नुअघिको बिदाई कार्यक्रममा नेपाली टोलीका मूख्य प्रशिक्षक बिनोद दासले करीव २ साताको न्यून तयारीका बाबजुद नेपाली युवा टोली क्षमतावान रहेको बताए । ‘हामीले हाम्रा प्रतिद्धन्द्धी टोलीले जस्तो उच्च तयारी गर्न पाएनौं, तर २ हजार खेलाडीहरुबाट छानिएको यो टोली टेक्निकल रुपमा उच्च र मनोबैज्ञानिक रुपमा शशक्त छ ।’ प्रशिक्षक दासले भने ।
नेपाली टोलीमा यसअघि यु १९ टिमबाट अनुभव हासिल गरेका तीन खेलाडीमात्र छन् । अन्य सबै खेलाडीहरु ट्यालेन्ट हन्ट कार्यक्रमबाट आएका हुन् । यद्यपि उनीहरुले यसअघि यु १६ टोलीबाट खेलिसकेका भने छन् ।
राष्ट्रिय टोलीका महत्वपूर्ण खेलाडी सन्दिप लामिछाने टोलीको कप्तानीको जिम्मेबारीमा छन् । अष्ट्रेलियाबाट बिशेष प्रशिक्षण लिएर हालै स्वदेश फर्किएका सन्दिपले त्यहाँ सिकेको सीपलाई प्रतियोगितामा लागू गर्ने प्रतिबद्धता जनाए ।
टोलीलाई बिदाई गर्दै राष्ट्रिय खेलकुद परिषदका सदस्य सचिव केशवकुमार विष्टले सीमित सुविधा र छोटो तयारीका बाबजुद आफ्नो अघिल्लो पुस्ताको टोलीको साख खस्कन नदिन युवा टोलीलाई शुभकामना दिए ।
क्रिकेटका नियमनकारी निकायहरुबीचको तालमेल नमिल्दा नेपालको क्रिकेट धराशायी बन्दै गइरहेको स्वीकार गर्दै सदस्यसचिव विष्टले आफू सुधारका लागि प्रयासरत रहेको बताए ।

