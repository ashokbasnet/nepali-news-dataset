राष्ट्रिय टोलीमा सँगै ब्याटिङ गर्न पाए कस्तो हुँदो हो !

२८ मंसिर, काठमाडाैं । १६ असोज २०७३ सम्म १६ बर्षीय आशिफ शेखले वीरगञ्जमा जुनियर स्तरको क्रिकेट खेल्ने एउटा वालक थिए । क्रिकेटको स्वर्णभूमिमा जन्मनुका अलावा उनी क्षेत्र नम्बर दुईका उत्कृष्ट अलराउण्डर तथा सन् २०१४ को राष्ट्रिय एकदिवसीय क्रिकेट प्रतियोगिताका उत्कृष्ट खेलाडी आरिफ शेखका सहोदर भाइ हुन् ।
तर, १६ असोजपछि उनको परिचय फेरिएको छ र उनले आफूलाई केहि भएको प्रमाणित गरेका छन् । एभरेष्ट पि्रमियर लिग क्रिकेटको फाइनल शेख दाजुभाइका लागि एक अनौठो अवसर थियो, जुन उनीहरु लामो समयदेखि प्रतीक्षारत थिए ।
त्यसदिन त्रिवि क्रिकेट मैदानमा आसिफ विष्फोटक देखिए । प्रतियोगिताभर शतक प्रहार गर्ने एकमात्र खेलाडी बनेको मात्र होइन, आशिफका लागि बाल्यकालदेखिकै सपनामा आंशिक पूरा भयो ।
‘मैदानमा प्रबेश गर्दैगर्दा मैले केहि दबाव महशुस गरेको थिएँ’ यू-१९ एशिया कप खेल्न श्रीलंका उड्नु अघि अनलाइनखबरसँगको भेटमा आसिफले आफ्नो ऐतिहासिक इनिङबारे सम्झिए, ‘शरद भेषावकार दाइ पहिलो ओभरमै आउट हुनुभयो, तर, मैले दबाव महशुस नगरी इनिङ उकास्ने प्रयास गरिरहेँ ।’

‘मलाई खुट्टामा चोट लागेको थियो, त्यसैले मैले सहज रुपमा सिंगल रन लिइरहन सकेको थिइनँ । तर, केहि समयको लागि भएपनि क्रिजमा मसँग मलाई सानैदेखि प्रेरित गरिरहने मानिस (आरिफ) थिए,  जसले मलाई सजिलो भएको थियो ।’
यो क्रम त वीरगञ्जबाट सुरु भएको हो । पाँच बर्षको अन्तरमा जन्मिएका शेख दाजुभाइको परिवारको आम्दानीको स्रोत मोटरसाइकल वर्कसप हो । दुईमध्ये जेठोले क्रिकेट ब्याट बोके, स्थानीय साथीहरुसँग क्रिकेट खेल्न थाले र कालान्तरमा नेपाली यू-१९ टोलीको उपकप्तान बन्न सफल भए ।
उनका भाइले स्वभाविक रुपमा आफ्ना दाजुको स्ट्रोक देखेका थिए । त्यसैले सानैदेखि उनी पनि ब्याट बोक्न थाले ।
आसिफको जीवनमा आरिफको व्यवसायिक क्रिकेटले महत्वपूर्ण भूमिका खेलेको छ । आरिफले आफ्ना भाइलाई आफ्नै क्षमतामा अडिग रही अघि बढ्न सुझाएका थिए नकि आँखा चिम्लेर आफ्नो पिच्छा गर्न ।
उनले जीवनमा ठूलो सपना देख्न पनि भाइलाई सिकाएका थिए । ‘दाइले मलाई त्यतिबेला सट खेल्न सिकाउनुहुन्थ्यो । उहाँले क्वीक सिंगल लिने र सम्हालिँदै लामो इनिङ खेल्न सुझाव दिनुहुन्थ्यो’ आसिफ सम्झन्छन् ।
‘हामी दुवैले वीरगञ्जको विद्या सदन सेकेण्डरी स्कुल पढेका हौं । मैले स्कुल लेभलमा दाइले खेलेको हेर्थेँ । उहाँको खेलशैली धेरैभन्दा धेरै सिंगल रन लिनुहुन्थ्यो ।’
‘समय बित्दै जाँदा मैले सपना देख्न थालेँ कि हामी दुवै एकै टिममा सँगै ब्याटिङ तथा फिल्डिङ गर्न पाए कस्तो हुँदो हो ! तर, उहाँ मभन्दा ४/५ बर्ष जेठो हुनुहुन्थ्यो र स्कुलमा मैले त्यस्तो अवसर कहिल्यै पाइनँ ।’
 

तर, गत बर्ष यू-१९ विश्वकपको तयारीका क्रममा दुवै भाइ प्रशिक्षण क्याम्पमा परेका थिए । ‘त्यहाँ मैले दाइसँग ब्याटिङ गर्ने अवसर पाएँ, दुवै एकै समय क्रिजमा रहँदा मज्जा आएको थियो । हामीले एउटा प्राक्टिस म्याचमा ६०/७० रनको साझेदारी पनि गरेका थियौं’ आसिफले भने ।
जतिबेला आसिफ र उनका दाइले क्रिकेट खेल्न सुरु गरेका थिएनन्, उनीहरुले टेलिभिजनमा क्रिकेट हेर्ने गर्थे । उनका बुबा पनि क्रिकेटका ठूला प्रशंसक हुन् र हरेक खेलहरु नजिकबाट नियाल्छन् । ‘जहिले मैले शतक प्रहार गरेको थिएँ, त्यस खेलको हाइलाइट डाउनलोड गरेर बुबाले रातभर मोबाइलबाट हेर्नुभएछ’ आसिफले भने, ‘यस्ता क्षणहरुले मलाई आनन्दित तुल्याउँछ र भविश्यका लागि हौसला दिन्छ ।’
यता आसिफ यू-१६ हुँदै अण्डर नाइन्टिन एशिया कप क्रिकेटको तयारीमा छन्, उता दाइ आरिफले भने नेटमा उत्कृष्ट प्रदर्शन गर्दैछन्, उनी लयमै छन् । ‘आगामी फागुनमा केन्यासँग हुने खेलका लागि दाइसँगै म पनि सिनियर टिममा पर्न चाहन्छु ।’
‘हाम्रो सपना भनेको राष्ट्रिय टोलीबाट लामो ब्याटिङ पार्टनरसीपमा खेल्नु हो र त्यसलाई कसैले रोक्न सक्दैन’ आसिफले भने ।
यसै साताको अन्त्यमा जब श्रीलंकाबिरुद्धको खेलका क्रममा आसिफ फिल्डमा उत्रनेछन्, उनका दाइ भलै नेपालमै हुनेछन् तर, उनले सिकाएको शैली, प्रेरणा भने उनीसँगै हुनेछ । त्यस प्रतियोगिताको प्रदर्शनले उनलाई राष्ट्रिय टोलीको ढोका खोल्नेछ ।
आसिफका लागि अर्को सुखद संयोग के पनि परेको छ भने यू-१९ को प्रशिक्षक विनोद दास पनि त्यही क्षेत्र नम्बर दुईबाट आएका हुन्, जहाँबाट आसिफले प्रतिनिधित्व गर्छन् ।
पहिलो पटक पूर्ण प्रशिक्षकको जिम्मेवारी सम्हाल्दै गरेका दासले आसिफको खुलेर प्रशंसा गरे । ‘कुनै प्रतियोगिताको एउटा इनिङ राम्रो खेल्यो भन्दैमा उ सिधै टिममा पर्न योग्य हुन्छ भन्ने त होइन । तर, नेपालमा अहिले भएका क्षमतावान युवा खेलाडीहरुमा आशिफ सबैभन्दा उत्कृष्टमध्ये एक हुन्’ विनोदले भनेका छन् ।
तस्वीरहरूः श्रीधर पाैडेल/ अनलाइनखवर

