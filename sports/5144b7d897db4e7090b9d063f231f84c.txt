आइपिएल : मुम्बईको पहिलो जित, रोहितको नटआउट ८४ रन

वैशाख २ – इन्डियन प्रिमियर लिग आइपिएल क्रिकेटको यो सिजनमा मुम्बई इन्डियन्सले पहिलो जित दर्ता गरेको छ । बुधबार राति कोलकातामा भएको खेलमा मुम्बईले कोलकाता नाइट राइडर्सलाई ६ विकेटले हराएको हो । कोलकाताले प्रस्तुत गरेको एक सय ८८ रनको लक्ष्य मुम्बईले पाँच बल बाँकी हुँदा चार विकेटको क्षतिमा भेट्टायो । मुम्बईका कप्तान रोहित शर्माले ५४ बलमा १० चौंका र दुई छक्काको मद्दतमा नटआउट ८४ रन बनाए । यस्तै जोस बटलरले २२ बलमा ४१, पार्थिव पटेलले २० बलमा २३ तथा मिशेल म्याक्लेनाघनले ८ बलमा २० रन बनाए । कोलकाताका एन्ड्रि रुसेल, पियुश चावला र कुलदीप यादवले समान एक एक विकेट लिए । यसअघि पहिले ब्याटिङ गरेको कोलकाताले पूरै २० ओभर खेल्दै पाँच विकेटको क्षतिमा एक सय ८७ रन बनायो । उसका लागि कप्तान गौतम गाम्भीरले ६४, मनिश पाण्डेले ५२ तथा एन्ड्रि रुसेलले ३६ रन बनाएपनि हार टार्न सकेनन् । मुम्बईका मिशेल म्याक्लेनाघनले दुई विकेट लिए । पहिलो खेलमा भने कोलाकाता विजयी भएको थियो । कोलकाताले यसअघि भएको आफ्नो पहिलो खेलमा दिल्ली डेयर डेभिल्सलाई ९ विकेटले हराएको थियो ।  यस्तै मुम्बई पहिलो खेलमा नयाँ टिम राइजिङ पुणे सुपरजाइन्ट्ससँग ९ विकेटले पराजित भएको थियो ।
– एजेन्सीको सहयोगमा
