पुलिसलाई हराउँदै मनाङ आहा रारा गोल्डकपको फाइनलमा

पोखरा, फागुन २९ – मनाङ मर्स्याङ्दी क्लब १२ औं आहा रारा गोल्ड कपको फाइनलमा पुगेको छ ।
बिहीबार भएको दोश्रो सेमिफाइनल खेलमा नेपाल पुलिस क्लबलाई ५–० को फराकिलो अन्तरले हराउँदै मनाङले उपाधिका लागि आयोजक साहारासँगको भेट पक्का गरेको हो ।
पोखरा रंगशालामा मनाङलाई जिताउन सुजल श्रेष्ठले ह्याट्रिक गरे भने अनिल गुरुङ र योना इलियासले १/१ गोल गरे । १० औं मिनेटमा सुजलको गोलबाट अग्रता लिएको मनाङका लागि सजलले नै १७ औं मिनेटमा अग्रता दोब्बर पारे । त्यसपछि अनिलले ३७ औं मिनेटमा र योना इलियासले ४१ औं मिनेटमा गो गरेपछि मनाङ पहिलो हाफमा ४–० ले अघि रह्यो ।
खेलको ७५ औं मिनेटमा सुजलले ह्याट्रिक पुरा गरेपछि मनाङ चिर परिचित प्रतिद्वन्द्वी पुलिसमाथि फराकिलो अन्तरले विजयी भयो । खेलको अन्तिमतिर खचाखच दर्शकले भरिएको रंगशालाको खुल्ला प्याराफिटका दर्शकले रेफ्रिलाई बोतल प्रहार गरेपछि, केहीबेर खेल स्थगित गरिएको थियो ।
अब मनाङले उपाधिको लागि चैत १ गते आयोजक साहारा क्लबसँग प्रतिस्पर्धा गर्नेछ । साहारा मछिन्द्र क्लबलाई सडन डेथमा हराएर फाइनल पुगेको हो ।
