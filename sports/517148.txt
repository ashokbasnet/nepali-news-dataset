हर्क्यूलसको पोष्टमा बार्सिलोनाको ७ गोल, टुरानको ह्याट्रिक

७ पुस, काठमाडौं । आर्दा टुरानको ह्याट्रिकसँगै बार्सिलोनाले हर्क्यूलसमाथि ७–० को शानदार जित हात पारेको छ र, कोपा डेल रे कपको अन्तिम १६ मा स्थान बनाएको छ ।
पहिलो लेगमा बार्सिलोना १–१ को बराबरीमा रोकिएको थियो । दोस्रो लेगमा बार्सिलोनाले तीन स्ट्राइकर लिओनल मेस्सी, लुइस स्वरेज र नेयमारलाई आराम दिएको थियो ।
घरेलु मैदान नाउ क्याम्पमा भएको खेलमा बार्सिलोनाले ३९ औं मिनेटमा लुकास डिग्नेको गोलबाट अग्रता लिएको थियो । पहिलो हाफको अन्तिममा पाएको पेनाल्टीमा राकिटिकले गोल गर्दै घरेलु टोलीको अग्रता दोब्बर पारे ।
दोस्रो हाफको सुरुमा नै राफिन्हाले गोल गरेपछि खेलमा बार्सिलोनाले पूर्ण नियन्त्रण कायम गर्यो । ५५ औं मिनेटमा टुरानले गोल गरे भने ७३ औं मिनेटमा अलासरले गोल गरे । भ्यालेन्सियाबाट यसै सिजन बार्सिलानामा आएका अलासरले यसअघि १२ खेलमा गोल गर्न सकेका थिएनन् ।
८८ र ८९ औं मिनेटमा गोल गर्दै टुरानले ह्याट्रिक पुरा गरे । उनको तेस्रो गोल भने निक्कै उत्कृष्ट थियो । ७–० को गोलसँग बार्सिलोना समग्रमा ८–१ ले विजयी हुँदै अन्तिम १६ मा पुगेको छ ।

