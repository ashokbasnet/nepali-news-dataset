सातौं राष्ट्रिय खेलकुद भोलिदेखि, तर पूर्वाधार निर्माण अझै सकिएन

७ पुस, विराटनगर । निर्धारित समयभन्दा तीन बर्ष ढिला गरी राष्ट्रिय खेलकुदको महामेला राष्ट्रिय खेलकुदको सातौं संस्करण भोलिदेखि पूर्वाञ्चलका बिभिन्न १३ जिल्लाहरुमा सुरु हुँदैछ ।
तीन पटकसम्म आयोजना मिति तय हुँदै सर्दै गरेको खेलकुद अन्ततः भोलिबाट सुरु हुनेभएको छ । तर औपचारिक रुपमा प्रतियोगिता सुरु हुनुभन्दा २४ घण्टा अघिसम्म पनि पूर्वाधार निर्माण कार्य सकिएको छैन ।
खेलकुद परिषदले सम्पूर्ण तयारी पूरा बताएपनि वास्तविक रुपमा अझै केहि पुर्वाधारहरु निर्माणको क्रममै छन् । जसका कारण पूर्वाञ्चलमा हुने प्रतियोगितालाई सफल पार्न चुनौति देखिएको छ ।
राष्ट्रिय खेलकुद परिषदका सदस्यसचिव केशवकुमार विष्टले मंगलबार नै इटहरीमा पत्रकार सम्मेलन गरी प्रतियोगिताको सबै तयारी पूरा भइरहेको बताइरहँदा मोरङ बैद्यनाथपुरमा रहेको क्रिकेट मैदानमा रोलर चलिरहेको थियो ।

मैदान खेल्न योग्य बनाउने काम आजसम्म पनि जारी छ । प्रतियोगिताको खेलतालिका अनुसार भोलिदेखि क्रिकेट प्रतियोगिता यही मैदानमा सुरु हुनेछ ।
क्रिकेट मैदान तयारीको व्यवस्थापनमा रहेका क्यूरेटर शिरिष उपाध्यायका अनुसार क्रिकेट मैदानका लागि ५ सय जना कामदार परिचालन गरिएको थियो । अहिलेपनि एक दर्जनभन्दा बढी कामदारले रातदिन काम गरिरहेका छन् ।
‘दिन सात नभनि काम गरिरहेका छाैं आज बेलुकीसम्ममा खेल मैदान तयार हुनेछ ।’, उपाध्ययले भने, ‘अहिले क्रिकेट मैदानको आउट पिल्डमा रोलिङ गर्ने काम जारी रहेको छ । मैदानको र्‍याडमा घाँस लगाउने काम पनि भइरहेको छ । क्रिकेट मैदानको पिच पनि आन्तिम चरणमा छ यसलाई हामी पूरा गर्ने ध्याउनमा लागेका छौं ।’

त्यसैगरी सुटिङको कभर्डहलमा छाना लगाउन र प्यारफिट बनाउन बाँकी छ । यो काम पनि आजसम्ममा सम्पन्न गरिसक्नुपर्नेछ । सातौं राष्ट्रिय खेलकुद सचिवालय विराटनगर प्रमुख लवभक्त श्रेष्ठले सुटिङको कभर्डहलमा छाना लगाउने काम आजै पूरा गरिने दावी गरेका छन् ।
यसका साथै प्रतियोगिताका स्वागतद्वारहरु बन्नेक्रममा छन् भने रंगशाला रंगरोगन तथा तारबारका काम बाँकी नै छन् । परिषद्ले पहिलो पटक चर्चित खेलहरु अबलोकन गर्ने दर्शकका लागि टिकटको व्यवस्था गरेको छ ।
यति हुँदाहुँदैपनि श्रेष्ठ भने प्रतियोगिताका लागि पूर्वधार निर्माण लगायतका सम्पुर्ण काम पूरा भएको दावी गर्छन् । प्रतियोगिताको लागि अफिसियल र खेलाडीका लागि स्वागतद्धार वनाउने काम पनि भइसकेको उनले वताए ।
प्रयाप्त वजेट अभावमा काम गर्न गाह्रो

राष्ट्रिय खेलकुद परिषदले सातौैं राष्ट्रिय खेलकुद प्रतियोगिताका लागि प्रयाप्त वजेट नहुँदा काम गर्न असजिलो भएको जनाएको छ । तर सदस्यसचिव बिष्टले केहि दिनअघि ललितपुरमा गरेको पत्रकार सम्मेलनमा भने बजेटका कारण प्रतियोगितामा असर नपर्ने प्रष्ट पारेका थिए ।
३१ करोड रुपैयाँ प्रतियोगिताका लागि माग गरेकोमा पूरा रकम पाउन नसकेको परिषदको भनाइ छ । सुरुवातमा २० र त्यसपछि थप ११ करोड रूपैयाँ परिषदले मागेको थियो । तर सरकारले ८ करोड रूपैयाँ मात्र दिएको छ । मागे जति पैसा नपाएपछि राष्ट्रिय खेलकुद परिषदले मितव्ययी भएर सातौं राष्ट्रिय खेलकुद प्रतियोगिता सम्पन्न गर्नुपर्ने अवस्थामा पुगेको राष्ट्रिय खेलकुद परिषद सदस्य सचिव केशव विष्ट जानकारी दिए ।
उनले भने ‘सरकारी आयोजनामध्ये अहिलेसम्मकै ठूलो आयोजनाका रुपमा रहेको प्रतियोगितामा हामीले मागेजति बजेट पाउन सकेनौं, वजेटको आकार सानो हुँदा हामी केहि समस्यामा परेका छौं ।’

सातौैं राष्ट्रिय खेलकुद प्रतियोगिता सवैको साझा र सर्वस्वीकार्य वनाउन आफू लागिपरेको सदस्य सचिव विष्टले बताए ।
सहभागी खेलाडी तथा अफिसियल पूर्वाञ्चल पुग्दै
भोलिदेखि सुरु हुने प्रतियोगिताका लागि छनौट भएका ३ हजार ९७२ खेलाडीहरु पूर्वाञ्चल पुग्ने क्रम सुरु भएको छ ।
उद्घाटनमा सहभागी हुन बोलाइएका खेलाडीहरु आज बिराटनगर पुगिसकेका छन् भने आग साँझसम्ममा सबै खेलाडीहरु पुगिसक्ने राखेप सदस्य सचिवका प्रेस सल्लाहकार रोहित दाहालले जानकारी दिए ।

उनले भने, ‘उदघाटनका लागि बोलाइएका खेलाडीहरु बिराटनगर पुग्नेछन्, अन्य खेलाडी तथा टोलीहरु सम्बन्धित खेल हुने स्थानमा सोझै जानेछन् ।’ उनका अनुसार प्रतियोगितामा खेलाडी तथा अफिसियल गरी ६ हजारभन्दा बढीको सहभागिता रहनेछ ।
प्रतियोगितामा ३५ खेल सामावेश गरिएको छ । छैटौं राष्ट्रिय खेलकुद प्रतियोगितामा समाविष्ट भएका खेल बाहेक खोखो, ट्रायथलन, सेपाकताक्रो र फेन्सिङ्ग खेललाई सातौंमा समावेश गरेको छ । ३५ खेल समावेश गरिएको भएपनि ३१ खेलका लागि मात्र खेलाडीबीच प्रतिपर्धा हुनेछ ।
प्रतियोगितामा २६८ स्वर्ण, २६८ रजत र ४१६ कास्य गरी कुल ९५२ पदकका लागि ३ हजार ९७२ खेलाडीले प्रतिस्पर्धा गदैछन् । प्रतियोगिताको उद्घाटन राष्ट्रपति विद्यादेवी भण्डारीले विराटनगर रंगशालामा गर्नेछिन् भने समापन सुनसरीको धरानस्थित एन्फा खेलमैदानमा हुनेछ ।
 

