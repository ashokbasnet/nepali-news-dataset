रोय डायसले भने- हारेर पनि तिमीहरुले जित्यौ
७ पुस, काठमाडौं । यू-१९ एसिया कपमा नेपाल समूह चरणबाटै बाहिरियो, तर श्रीलंकासँगको खेलले धेरैको मन जित्यो । कतिसम्म भने, नेपाललाई एक रनले हराउन सफल भएको श्रीलंकाका प्रशिक्षक रोयलुक डायसले समेत नेपालको प्रशंसा गरेका छन् ।
तर पनि नेपालले भारतलाई कडा टक्कर दिन सकेन र मलेसियासँगको खेलमा पनि निकै संघर्ष गर्नुपर्‍यो । जबकि यू-१९ मा मलेसियासँग अहिलेसम्म हार्नुपरेको छैन । पहिलो पटक मुख्य प्रशिक्षकको जिम्मेवारी सम्हालेका पूर्व कप्तान विनोद दासकै नजरमा चाहिँ नेपालको यू-१९ एसिया कपमा यात्रा कस्तो रहृयो त ?
विनोद दास
हामी दोस्रो चरणमा पुग्न सक्छौं भन्ने आश भए पनि पुग्न सकिएन । यसमा त्यति धेरै दुःख पनि लागेको छैन, किनभने राम्रो खेलेर बाहिरिएका छौं । यहाँबाट जाँदा नै एउटा सोच थियो, हरेक टिमसँग राम्रो फाइट गर्ने । त्यो गरेर फर्किएका छौं, यसमा सन्तुष्ट छौं ।
तर, हामीसँग अर्को चरणमा पुग्ने मौका थियो, त्यो गुमाएकोमा अलिकता दुःख लागेको छ ।
श्रीलंकासँग जसरी खेल्नुपर्ने थियो, त्यसरी नै खेल्यौं
श्रीलंकासँगको खेलमा हामीले अन्तिमसम्म फाइट गर्‍यौं । तर, रिजल्ट हाम्रो पक्षमा आएन । तर, त्यो खेल हामीले जसरी खेल्नुपर्ने थियो, त्यसरी नै खेल्यौं । ब्याटिङ, बलिङ र फिल्डिङ तीन वटै ठाउँमा सानो-सानो त्रुटि भएको थियो ।
फिल्डिङमा हामीले रेगुलर क्याचेजहरु ड्रप गरेका थियौं । एउटा त एकदमै सिम्पल चान्स ड्रप गर्न पुग्यौं । बलिङमा पनि सुरुवात राम्रो थियो । बीचमा उनीहरुले कमब्याक गरे । तर, अन्तिममा हामीले नियन्त्रणमा राख्न सक्यौं । ब्याटिङमा पनि बीचमा हामीले अलिकति हतार गर्‍यौं, विकेटहरु फाल्यौं ।
अन्तिममा आएर हामीले जितिरहेको खेलमा एउटा गल्ती गर्न पुग्यौैं र हार्‍यौं । समग्रमा एउटा क्रिकेट खेल जसरी चल्नुपर्ने हो, त्यसरी नै उतारचढाव हुँदै चल्यो । तर, हामी रिसिभिङ इण्डमा पर्‍यौं ।
दिपेन्द्रको त्यो विकेट
बल त सीधा स्टम्पकै बल थियो । उनले त्योभन्दा पहिले जति पनि बल हान्न खोजेको थिए, कनेक्ट गरिरहेकै थिए ।
त्यही एउटा बल मिस गरे, दुर्भाग्यवश प्याडमा लाग्यो । त्यसमा हामीले धेरै आलोचना गर्न मिल्दैन । आउट भइसकेपछि भन्न त सीधा खेल्नुपर्ने, यस्तो गर्नुपर्ने, उस्तो गर्नुपर्ने भन्न सजिलो छ ।
तर, त्यो बेलामा उनले जसरी रन बनाइरहेका थिए, त्यही सट्सहरुबाट रन बनाइरहेको थिए र राम्रै खेलिरहेको थिए । मात्र त्यही बल उनले मिस गर्न पुगे ।
हामीले प्रतिस्पर्धा गर्‍यौं, तर जितेनौं
हामीले जुन हिसाबको क्रिकेट खेल्यौं, भारत र श्रीलंका दुबै टिमका प्रशिक्षकले स्वीकार गरेका छन् कि नेपाल प्रतिस्पर्धा गर्न लायक टिम हो । यसबाट हामी अलि खुसी छौं । हामीले यो लेभलको खेल खेल्न लायकको टिम हौं भनेर प्रमाणित गरेका छौं ।
हामीसँगै एसीसीबाट गएका सिंगापुर, मलेसिया पनि थिए । अफगानिस्तानसँगै नेपालले पनि यो ठाउँ (एशिया कप) मा खेल्न लायक छ भन्ने देखाएको छ ।

हामीले जति पनि मानिस भेट्यौं, जसले मैदानमै पुगेर हेरे, श्रीलंकाको टीभीमा जति जनाले जनाले लाइभ हेरे, सबैले नेपाल टिम एकदमै राम्रो छ भनेर स्वीकार गरेका थिए । यसमा हामीलाई गर्व छ । यहाँबाट जाँदै मैले एउटा कुरा के भनेर गएको थिएँ भने त्यहाँ रिजल्ट जेसुकै होस्, जुनसुकै टिमसँग प्रतिस्पर्धा गर्दा हामी कसैका अगाडि आत्मसमर्पपण गर्दैनौं । त्यो हामीले गरेका छौं ।
यति भन्दाभन्दै पनि हार भनेको हार हो, चाहे त्यो एक रनको होस् वा १०० रनले होस् । आफूलाई विनर भन्नु र कम्पिटिटर (प्रतिस्पर्धी) भन्नुमा फरक छ । हामीले प्रतिस्पर्धा गर्‍यौं, तर जितेनौं । यसमा पनि म खुसी छैन । त्यो एक रन बनाएको भए सायद अर्कै परिदृश्य हुन्थ्यो ।
हामीले प्रतियोगितामा सबैभन्दा नराम्रो मलेसियासँग खेल्यौं । तर, जित्यौं । यसले विनरको ट्याग पनि सँगसँगै आएको छ । हामीले सबैभन्दा राम्रो क्रिकेट श्रीलंकासँग खेल्यौं । तर, जितेनौं र लुजरको ट्याग पनि सँगै आएको छ । त्यसैले रिजल्ट महत्वपूर्ण हुन्छ । मलाई लाग्छ, त्यो खेल हामी जित्थ्यौं ।
डायस नेपालको प्रशिक्षक हुँदा पनि हामीले टेष्ट नेशनलाई हराएका थियौं, म यसमा पक्का छु, हामी अपसेट क्रिएट गर्न सक्षम छौं भनेर उहाँलाई पनि थाहा थियो
डायसले भने-हारेर पनि तिमीहरुले जित्यौ
खेल सकिनासाथ श्रीलंका यू-१९ का प्रशिक्षक रायलुक डायस (जो लामो समयसम्म नेपालको प्रशिक्षक रहे) ले भन्नुभयो- ‘यो खेल तिमीहरुले जित्यौ । यो हाम्रो जित होइन ।’ हामीलाई पनि थाहा छ, गलत अर्थ लाग्दैन भने त्यो हारे पनि सुखद छ ।
उहाँ निकै खुुसी हुनुहुन्थ्यो । उहाँ नेपालको प्रशिक्षक हुँदा पनि हामीले टेष्ट नेशनलाई हराएका थियौं । म यसमा पक्का छु, हामी अपसेट क्रिएट गर्न सक्षम छौं भनेर उहाँलाई पनि थाहा थियो । जुन हिसावले हामी खेल्यौं, त्यो बढी कमेन्ट गर्न योग्य थियो । किनभने हामी कन्ट्रोलमा खेलिरहेका थियौं । ल अब नेपालले यो खेल जित्दै-जित्दैन भन्ने अवस्था कुनै पनि बेला भएन ।
हामी टेष्ट प्लेइङ नेशनविरुद्ध उभिन्छौं भनेर केटाहरुलाई पनि लागेको थिएन होला । तर, जति पनि खेल खेल्यौं, यसले यो विश्वास जगाएको छ ।
मलेसियासँग जित्यौं, तर खराब खेलेर
मलेसियासँग भने जित्यौं । तर, खराब खेल्यौं । अर्थात् हामीले जुन हिसाबले अरु खेल खेलेका थियौं, त्यस आधारमा यो जितको मार्जेन बढी नै हुनुपथ्र्यो । हुन्थ्यो पनि । एक सय ५० रन फ्याट विकेटहरुमा ठूलो लक्ष्य पनि होइन । तर, हाम्रा टप अर्डरका मुख्य ब्याट्सम्यानहरुले राम्रो खेलेनन्, कन्डिसनलाई रेस्पेक्ट गरेनन् र जितका लागि हामीले संघर्ष गर्नुपर्‍यो ।
हुन त टप अर्डरले यसअघि खेलमा धेरै रन बनाएको होइन । यो खेलमा हामीले सबैलाई मौका दिएका थियौं । उत्कृष्ट टिमभन्दा पनि सबैलाई मौका दिनुपर्छ भनेर मौका दिइएको थियो । जसलाई मौका दिइएको थियो, भाग्यवश अनिल शाहले पहिलो खेलमा राम्रो खेले । अविनाशले पनि टपमा ठीकठाक प्रदर्शन गरे । तर, अन्तर फरक हुनुपथ्र्यो ।
दिपेन्द्रले राष्ट्रिय टोलीमा स्थान बनाउँछन्
नेपालमा क्रिकेट खेलाडीको कहिल्यै कमी छैन । यस पटक नै हामीले ट्यालेन्ट हन्ट गर्दा ७/८ सय बच्चा आए । यो ठूलो संख्या हो । यदि कुनै पनि टेष्ट नेशन जाने हो भने पनि योभन्दा धेरै बढी हुँदैन । मलेसियाहरु जस्तो देशमा गाह्रो हुन्छ । यस हिसाबले हामी भाग्यमानी छौं, क्रिकेट खेल्ने उत्साही युवाहरुको कमी छैन । समस्या छ त हामीमै छ । संरचना छैन, क्रिकेट प्रतियोगिता दिन सकेका छैनौं र खेल्न मैदान छैन ।

मलाई लाग्छ, दिपेन्द्र राष्ट्रिय टोलीमा स्थान बनाउन निकै नजिक छन् । किनभने राष्ट्रिय टिममा नम्बर ६ र ७ को ठाउँ पनि खाली छ जस्तो लाग्छ । यो पटकको छनोटमा उनले दाबी गर्छन् होला । बलले होस् वा ब्याट्सले, उनी क्षमतावान छन् । फिल्डिङ पनि एकदमै राम्रो छ । र, डेथ ओभरमा बलिङ पनि गर्न सक्छन्, उनमा आत्मविश्वास पनि छ ।
तर, एउटा कुुरा के हो भने ट्यालेन्टले मात्र पनि राष्ट्रिय टिममा लिएर जान गाह्रो हुन्छ । तपाईंसँग नम्बर (रन-विकेट) चाहिन्छ । र, दिपेन्द्रले आफूसँग त्यो नम्बरहरु राखेका छन् ।
यू-१९ र सिनियर लेभलमा फरक पनि छ । त्यति सजिलो छैन । यू-१९ मा कुनै पनि खेलाडीलाई जसरी हामी रिड गर्छौं, सिनियर लेभलमा त्यही प्रदर्शन नआउन सक्छ । सिनियर लेभलमा सिचुएसन, कन्डिसनका साथै लेभल अफ थिङ्किङ हुन्छ, त्यसैले गाह्रो पनि हुन्छ । मलाई आश छ, उनले राष्ट्रिय टिममा स्थान बनाउनेछन् ।
(कुराकानीमा आधारित)

