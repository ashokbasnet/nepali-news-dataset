आइपिएल : दिल्लीको पहिलो जित, पञ्जावको लगातार दोस्रो हार

वैशाख ४ – इन्डियन प्रिमियर लिग आइपिएल क्रिकेटमा दिल्ली डेयरडेभिल्सले पहिलो जित दर्ता गरेको छ । आइपिएल अन्तर्गत शुक्रबार राति भएको खेलमा दिल्लीले किंग्स इलाभेन पञ्जावलाई ८ विकेटले पराजित गरेको हो । पञ्जावले प्रस्तुत गरेको एक सय १२ रनको लक्ष्य दिल्लीले १३ दशमलव ३ ओभरमा मात्रै दुई विकेटको क्षतिमा भेट्टायो । दिल्लीका क्विन्टन डी ककले नटआउट ५९ तथा सन्जु सामसोनले ३३ रन बनाए । पञ्जावका सन्दिप शर्मा र अक्षर पटेलले एक एक विकेट लिए । यसअघि दिल्लीमा पहिले ब्याटिङ गरेको पञ्जावले पूरै २० ओभर खेल्दै ९ विकेटको क्षतिमा मात्रै एक सय ११ रन बनायो । उसका लागि मानान भोहराले ३२, प्रदिप साहुले १८ तथा मोहित शर्माले १५ रन बनाए । दिल्लीका अमित मिश्राले चार विकेट लिए । दिल्ली यसअघि भएको आफ्नो पहिलो खेलमा कोलकाता नाइट राइडर्ससँग ९ विकेटले पराजित भएको थियो । यस्तै किंग्स इलाभेन पञ्जावको भने यो लगातार दोस्रो हार हो । यसअघि भएको पहिलो खेलमा पञ्जाव नयाँ क्लब गुजरात लाइन्ससँग पाँच विकेटले पराजित भएको थियो । 
– एजेन्सीको सहयोगमा
