सटपुटमा चन्द्रकलाको नयाँ कीर्तिमान

९ पुस, काठमाडौं । पूर्वाञ्चलमा जारी सातौं राष्ट्रिय खेलकुदको दोस्रो दिन एक राष्ट्रिय कीर्तिमान बनेको छ ।
नेपाल प्रहरीकी चन्द्रकला लामगादेले आफ्नै नाममा रहेको कीर्तिमान सुधार गर्दै प्रतियोगितामा नयाँ कीर्तिमान कायम गरेकी छन् ।
इटहरी ट्याक एण्ड फिल्डमा शनिबार भएकोे प्रतियोगितामा उनले ११.५६ मिटर थ्रो गर्दै नयाँ कीर्तिमान बनाएकी हुन् । उनले गत बर्ष भारतमा भएको साग गेम्समा ११.०३ मिटरमा कीर्तिमान बनाएकी थिइन् ।
ताप्लेजुङकी २३ बर्षीया लामगादेले आफ्नै क्षेत्रमा भएको खेलकुदमा कीर्तिमान बनाउन पाउँदा निक्कै खुसी लागेको प्रतिक्रिया दिइन् । उनले भनिन्, प्रशिक्षणका क्रममा पनि मैले कहिल्यै यति दूरी थ्रो गरेकी थिइन, राष्टि्य कीर्तिमान बनाउने योजना पनि थिएन तर सफल भएँ ।
२०७० सालदेखि नेपाल प्रहरीमा आवद्ध भएपनि उनी सटपुट, ज्याभलिन र डिसकस थ्रोमा अन्यका लागि ठूलो चुनौति बन्दै आएकी छन् । यसअघि चालीसौं एथ्लेटिक्समा पनि उनले यस स्पर्धामा स्वर्ण जितेकी थिइन् ।
उनले सातौं राष्ट्रिय अन्तर्गत भोलि ज्याभलिन र पर्सी डिसकसमा प्रतिस्पर्धा गर्नेछिन् ।
छैटौं राष्ट्रिय खेलकुदमा पूर्वाञ्चलका लागि खेल्दा उनले चौथो स्थानमा चित्त बुझाएकी थिइन् । बिभागले दिएको अवसरका कारण यहाँसम्म पुगेको उनी बताउँछिन् ।

