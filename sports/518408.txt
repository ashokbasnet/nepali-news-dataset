राष्ट्रिय खेलकुदमा पर्शुरामको हृयाट्रिक
९ पुस, काठमाडौं । सशस्त्र प्रहरी बल एपिएफका पर्शुराम बास्तोलाले पूर्वाञ्चलमा जारी सातौं राष्ट्रिय खेलकुदमा स्वर्ण पदक प्राप्त गर्दै राष्ट्रिय खेलकुदमा  हृयाट्रिक गर्न सफल भएका छन् ।
विराटनगरस्थित शहिद रङ्गशालामा भएको कराते प्रतियोगिता अन्तरगत पुरुष एकल कातामा बास्तोलाले नेपाली सेनाका डम्बर बहादुर आलेमगरलाई पराजित गर्दै स्वर्ण पदक जितेका हुन् ।
उनले काठमाण्डौमा भएको पाँचौ र धनगढीमा भएको छैठौं राष्ट्रिय खेलकुदमा समेत स्वर्ण पदक हात पारेका थिए । हृयाटि्रक गर्न सफल भएकोमा खुशी व्यक्त गर्दै उनले राष्ट्रिय खेलकुदमा लगातार तीन पटक विजयी भएकोमा निकै खुशी लागेको बताए ।
प्रतियोगितामा सुदूरपश्चिमका ललित खत्री र मध्यमाञ्चलका सुमन पुलामी मगरले कास्य पदक प्राप्त गरे ।
यस्तै महिला तर्फको एकल कातामा नेपाल प्रहरीकी निर्मला तामाङ्गले मध्यमाञ्चलकी अप्सरा मोक्तानलाई पाखा लगाउंदै स्वर्ण हात पारिन् । सशस्त्रकी सरिता श्रेष्ठ र सुदूरपश्चिमकी बषर्ा साउदले कास्यमा चित्त बुझाए ।
पुरुष टिम कातामा पनि सशस्त्रले बाजी मार्‍यो । सशस्त्रले विभागिय टोली सेनालाई पछि पार्दै स्वर्ण पदक प्राप्त गर्न सफल भयो । यसका साथै कराते तर्फ सेनाले दुई स्वर्ण प्राप्त गरेको छ । तेश्रो स्थानमा पूर्वाञ्चल र पश्चिमाञ्चल रहे ।
महिला टिम कातामा भने लाईटका कारण खेल स्थगित गरिएको छ । सेमिफाइनल सम्मको खेल सम्पन्न भईसकेपछि लाईटका कारण प्रतियोगिता स्थगित गर्न परेको रेफ्री संयोजक राजेन्द कपालीले जानकारी गराए । उनले प्रतियोगिताको फाइनल आईतबार विहान हुने जानकारी दिए ।
प्रतियोगितामा सुदूरपश्चिम र पश्चिमाञ्चलले कास्य पदक प्राप्त गरेका छन् ।

