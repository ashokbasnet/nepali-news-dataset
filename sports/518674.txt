सातौं राष्ट्रिय खेलकुदः चन्द्रकलाले ज्याभलिन थ्रोमा पनि बनाइन् कीर्तिमान

१० पुस, इटहरी। पूर्वाञ्चलमा जारी सातौं राष्ट्रिय खेलकुद प्रतियोगितामा नेपाल प्रहरीकी चन्द्रकला लामगादेले ज्याभलिन थ्रोमा पनि नयाँ राष्ट्रिय कीर्तिमान बनाएकी छन् ।
उनले शनिबार सटपुटमा राष्ट्रिय कीर्तिमान बनाएकी थिइन् ।
आइतबार भएको ज्याभलिन थ्रोमा लामगादेले ४३.९४ मिटर थ्रो गरिन् । यसअघि उनले २०७२ साल फागुनमा साग खेलकुदको छनोट प्रतियोगितामा ४३.९० मिटर थ्रो गरेकी थिइन् । आफ्नै रेकर्ड ब्रेक गरेर उनले सातौं राष्ट्रिय खेलकुदमा लगातार दोस्रो रेकर्ड कायम गरिन् ।
यो पनि पढ्नुहोस्सटपुटमा चन्द्रकलाको नयाँ कीर्तिमान
इटहरी ट्याक एण्ड फिल्डमा शनिबार भएको सटपुट प्रतियोगितामा उनले ११.५६ मिटर थ्रो गर्दै नयाँ कीर्तिमान बनाएकी थिइन् । उनले गत बर्ष भारतमा भएको साग गेम्समा ११.०३ मिटरमा कीर्तिमान बनाएकी थिइन् ।
२०७० सालदेखि नेपाल प्रहरीमा आवद्ध भएकी ताप्लेजुङकी २३ वर्षीया लामगादे सटपुट, ज्याभलिन र डिसकस थ्रोमा अन्यका लागि लामगादे ठूलो चुनौति बन्दै आएकी छन् ।
उनले सातौं राष्ट्रिय अन्तर्गत सोमबार डिसकसमा प्रतिस्पर्धा गर्नेछिन् । उनले अनलाइनखबरसँग कुरा गर्दै डिसकसको खासै तयारी गर्न नपाएकाले सहभागीतामात्र जनाउने बताइन् ।

