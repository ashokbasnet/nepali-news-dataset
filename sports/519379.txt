आर्मीको दोस्रो जित, विनोदले हाने एकै ओभरमा ५ छक्का

११ पुस, काठमाडौं । सातौं राष्ट्रिय खेलकुद अन्तरगत पुरुष क्रिकेटमा त्रिभुवन आर्मी क्लबले लगातार दोस्रो जित हात पारेको छ ।
बिराटनगरमा भएको खेलमा आर्मीले मध्यपश्चिम विकास क्षेत्रलाई ३० रनले पराजित गरेको छ ।
टस हारेर पहिले ब्याटिङको निम्तो पाएको आर्मीले निर्धारित २० ओभरमा ६ विकेट गुमाएर १५७ रन बनायो ।
आक्रामक पारी खेलेका विनोद भण्डारीले अविजित ६७ रन बनाए । मात्र २३ बलको सामना गरेका उनले ३ चौका र ८ छक्का हाने । उनले अन्तिम ओभरमा लगातार ५ छक्का हाने ।
जवाफमा मैदान उत्रिएको मध्यपश्चिमले २० ओभरमा ९ विकेट गुमाएर १२७ रन मात्र बनाउन सक्यो । प्रज्वल शाहीले सर्वाधिक २९ रन जोडे ।
उसलाई सस्तैमा समेट्ने क्रममा विक्रम शोवले ३ विकेट लिए भने सोमपाल कामी र सागर पुनले २-२ विकेट लिए ।

