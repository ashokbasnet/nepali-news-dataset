प्रिमियर लिगमा चेल्सीको कीर्तिमानी जित

१३ पुस, काठमाडौं । इंग्लिस प्रिमियर लिग फुटबलमा चेल्सीले बोर्नमाउथमाथि सहज जित हात पारेको छ ।
लिगमा लगातार १२ औं जित हात पार्ने क्रममा चेल्सीले बोर्नमाउथमाथि ३–० को जित निकालेको हो । प्रिमियर लिगमा लगातार १२ जित चेल्सीको रेकर्ड हो ।
घरेलु मैदानमा भएको खेलमा चेल्सीले २४ औं मिनेटमा पेड्रोको गोलबाट अग्रता लिएको थियो । दोस्रो हाफको सुरमा नै पाएको चेनाल्टीमा इडेन हजार्डले गोल गर्दै अग्रता दोब्बर पारे ।
खेलको अन्तिममा बोर्नमाउथका कुकले आत्मघाती गोल गरेपछि चेल्सी ३–० ले विजयी भएको छ । जितपछि चेल्सी १८ खेलबाट ४६ अंकका साथ शीर्ष स्थानमा छ ।
हल सिटीलाई ३–० ले नै हराएको म्यानचेष्टर सिटी ३९ अंकका साथ लिगको दोस्रो स्थानमा उक्लिएको छ ।

