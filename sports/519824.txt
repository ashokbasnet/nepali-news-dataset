चौका विवादले महिला क्रिकेटको फाइनल खेल अवरुद्ध
१२ पुस, इटहरी । सातौं राष्ट्रिय खेलकुद अन्तर्गत महिला क्रिकेटको फाइनल खेल रोमाञ्चक मोडमा पुगेर करिब १५ मिनेटसम्म स्थगित भएको छ । डिभीएम खेल मैदानमा एपीएफ र पूर्वाञ्चलबीच प्रतिस्पर्धा भइरहेका बेला विवाद भएको हो ।
एपीएफसँग दुई विकेट बाँकी थियो र एपीएफलाई जितका लागि पाँच रन आवश्यक थियो । सेकेण्ड लास्ट ओभरको अन्तिम बलमा एपीएफकी रितु कनौजियाले ब्याटिङ गरेको बल बाउन्ड्री नजिक रहेकी अप्सरा बेगमले क्याच मिस गरिन् । सोही बल चौका हो की होइन भन्ने विवादले खेल केहीबेरलाई स्थगित गरिएको हो ।
एपीएफका खेलाडीले चौका दाबी गरे पनि पूर्वाञ्चलका समर्थकहरुले चौका नभएको दाबी गर्दै होहल्ला गरेपछि खेल १५ मिनेटका लागि अवरुद्ध भयो ।
यसअघि पश्चिमाञ्चलको भलिबल खेलाडी सन्जुविक्रम शाहले रेफ्री विनय राईलाई हातपात गर्ने प्रयास गरेको भन्दै विवाद भएको थियो । रेफ्रीले पक्षपातरुपमा खेल खेलाएको आरोप लागेको थियो । खेलमा आर्मी विजयी भएको छ ।

