टोटनह्यामको लज्जास्पद हार, आर्सनल भन्दा पछि पर्‍यो

जेठ ३ – लिगका तीन खेल बाँकी हुँदासम्म उपाधि दाबेदार रहेको टोटनह्यामले अन्तिम खेलमा पराजित भएर तेस्रो स्थानमा रहँदै सिजन टुंग्याएको छ । इंग्लिस प्रिमियर लिग अन्तर्गत आइतबार राति भएको आफ्नो अन्तिम खेलमा टोटनह्याम १० खेलाडीमा सीमित भएको न्युक्यासलसँग ५–१ को लज्जास्पद हार व्यहोर्न बाध्य भयो । रेलिगेशनमा परेको न्युक्यासलको जितमा जर्जिनियो विनाल्डमले १९ र ७३ औं मिनेटमा गरी दुई गोल गरे । ३९ औं मिनेटमा गोल गरेका अलेक्जेन्डर मिट्रोविच ६७ औं मिनेटमा रातो कार्ड खाँदै मैदानबाट बाहिरिएपछि न्युक्यासल १० खेलाडीमा सीमित भयो । न्युक्यासलका लागि ८५ औं मिनेटमा रोनाल्डो आरोन्स र ८६ औं मिनेटमा डेरियल माटले गोल गरे । त्यसअघि ६० औं मिनेटमा एरिक लामेलाले टोटनह्यामका लागि एक गोल फर्काए । हारपछि तेस्रो स्थानमा झरेको टोटनह्याम दोस्रो स्थानको आर्सनल भन्दा एक तथा च्याम्पियन लिसेस्टर भन्दा ११ अंकले पछि रह्यो । टोटनह्यामको लिगका सबै खेल सकिँदा ७० अंक रह्यो । 
– एजेन्सीको सहयोगमा
