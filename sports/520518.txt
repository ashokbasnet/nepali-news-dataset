डेल अलीको दुई गोलसँगै टोटनहृयाम विजयी
१४ पुस, काठमाडौं । डेल अलीको दुई गोलको मदतमा टोटनहृयामले १० खेलाडीमा सिमित साउथहृयाम्पटनलाई हराएको छ । र , च्याम्पियन्स लिगमा स्थानका लागि दाबी कायमै राखेको छ ।
बुधबार राति भएको खेलमा टोटनहृयामले साउथहृयाम्पटनलाई ४-१ गोल अन्तरले पराजित गरेको हो ।
घरेलु मैदानमा भएको खेलमा साउथहृयाम्पटनले अग्रता भने दोस्रो मिनेटमा नै लिएको थियो । तर, जोगाउन सकेन । १९ औं मिनेटमा अलीले बराबरी गोल फर्काए ।
दोस्रो हाफमा टोनहृयाम हावी भयो । ५२ औं मिनेटमा हृयारी केनले गोल गर्दै टोलीलाई २-१ को अग्रता दिलाए । पाँच मिनेट लगतै साउथ हृयाम्पटनले अर्को झड्का व्यहोर्‍यो । अलीलाई फल गर्दा रेडमन्ड रातोकार्ड खाँदै मैदानबाट बाहिरिए भने टोटनहृयामले पेनाल्टी पायो ।
तर, केन पेनाल्टीमा गोल गर्न चुके । खेलको ८५ औं मिनेटमा सन हुङ मेनले गोल गरे भने दुई मिनेट लगतै अलीले व्यक्तिगत दोस्रो गोल गरेपछि टोटनहृयामले घरेलु टोलीमाथि ४-१ को जित निकालेको छ ।
जितसँगै टोटनहृयाम १८ खेलबाट ३६ अंकसहित पाँचौं स्थानमा छ भने २४ अंक जोडेको साउथ हृयाम्पटन आठौं स्थानमा छ ।

