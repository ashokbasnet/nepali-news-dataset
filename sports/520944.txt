हेटौंडामा दोस्रो अन्तर्राष्ट्रिय गोल्डकप फुटबल सुरू

१४ पुस, हेटौंडा । दोस्रो अन्तर्राष्ट्रिय फुटबल गोल्डकप प्रतियोगिता-२०७३ हेटौंडामा सुरु भएको छ । सुमन भोम्जन स्मृति खेलकुद प्रतिष्ठानको आयोजनामा विहीबारबाट हेटौंडामा सुरु भएको प्रतियोगिताको दोस्रो संस्करणमा घरेलु टोली प्राइम पोलिक्लिनिक विजय युथले विजयी सुरुवात गरेको छ ।
विजय युथले सरस्वती युथ क्बल काठमाडौंलाई ट्राइब्रेकरमा हराउँदै प्रतियोगितामा विजयी सुरुवात गरेको हो । निर्धारित समय १-१ गोलको बराबरीमा टुंगिएपछि खराब प्रकाशका कारण सिधै ट्राइब्रेकरको सहारा लिइएको खेलमा विजय युथ ३-१ को गोलन्तरले विजयी भएको हो ।
विजयी युथको जीतमा सुनिल बल, मार्टिन अजिद र सुरज बिष्टले गोल गरेका थिए । विजय युथका सञ्जय राजबाहकको प्रहार बाहिरिएको थियो ।
सरस्वतीका लागि जनम लिगले मात्र ट्राइब्रेकरमा गोल गरेका थिए । सरस्वतीका कुमार गिरी, तीर्थ बस्नेत र बबीले प्रहार विजय युथका गोलरक्षक अशोक बरारले बचाएका थिए । बराल एएफयु म्यान अफ दी म्याच घोषित भए ।
उनले नगद तीनहजार रुपियाँ पनि प्राप्त गरे । खेलको २२ औं मिनेटमा राष्ट्रिय टोलीका सदस्य समेत रहेका सुनिल बलले विजय युथलाई अग्रता दिलाएका थिए ।
उनले डिबक्सबाहिरबाट हानेको ‘पावरफुल सट’ गोलमा परिणत भएको थियो । अधिकांश समय बललाई नियन्त्रणमा लिएपनि विजय युथले आफ्नो अग्रतालाई अन्तिम दश मिनेट जोगाउन सकेन । सरस्वतीका कुमार गिरीले खेलको ८० औं मिनेटमा गोल गर्दै खेललाई बराबरीमा ल्याएका थिए ।
पुस २३ गतेसम्म सञ्चालना हुने प्रतियोगितामा दुई विदेशीसहित दश टोलीको सहभागिता रहेको छ । प्रतियोगिताको उद्घाटन संस्कृति, पर्यटन तथा नागरिक उड्डयन राज्यमन्त्री इन्द्रबहादुर बानियाँले गरेका थिए ।
प्रतियोगिताको विजेता र उपविजेताले नगद पाँच र तीनलाख रुपियाँ प्राप्त गर्ने आयोजक प्रतिष्ठान अध्यक्ष भेष खड्कीले जानकारी दिए ।
प्रतियोगिताको सर्वोत्कृष्ट खेलाडीलाई नगद ५० हजार रुपियाँ र विधागत उत्कृष्ट प्रशिक्षक तथा खेलाडीलाई नगद तीन/तीन हजार रुपियाँ प्रदान गरिने बताइएको छ ।
(सुबास  बिडारीको सहयोगमा) 

