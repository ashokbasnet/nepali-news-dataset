साफ महिला फुटबलः भारतलाई हराउने नेपालको दाउ

१८ पुस, काठमाडौं । चौथो साफ महिला च्याम्पियनसिप फुटबलको पहिलो सेमिफाइनलमा आज नेपाल र भारत भिड्दैछन् ।
तीन संस्करणको फाइनलमा भिडेका दुई टोलीबीच यो पटक भने अन्तिम चारमै भेट भएको छ । र, यो खेललाई नेपाल र भारत दुबैले फाइनल सरह मानेका छन् ।
खेल भारत सिलिगुडीको कञ्चनजंगा स्टेडियममा नेपाली समय अनुसार दिउँसो सवा २ बजेपछि हुनेछ ।
महिला फुटबलमा नेपाल र भारत चिरप्रतिद्वन्द्वी हुन् । तर, सागको दुई र साफको तीन भेटमा नेपालले भारतलाई हराउन सकेको छैन । पछिल्लो पटक सागमा भएको भेटमा भारतले नेपाली टोलीलाई ४-० गोल अन्तरले हराएको थियो ।
भारतीय टोलीका प्रशिक्षक साजिद दार भने त्यो इतिहास भइसकेको बताउँछन् । नेपाललाई कठिन प्रतिद्वन्द्वी भन्दै उनले भनेका छन्, साफका लागि उनीहरु पूर्ण रुपमा तयार छन् । पछिल्लो पटक फेब्रुअरी २०१६ मा भएको साग गेम्समा भारतले एकपक्षीय खेल्दै चार गोल गोल गरेको थियो । तर, त्यो इतिहास भइसक्यो ।’
नेपाली प्रशिक्षक कुमार थापाले अहिलेसम्मको रणनीति सफल भएकाले भारतबिरुद्ध पनि जित हासिल गर्नेमा आशाबादी रहेको बताए ।
‘हामीले लगातार राम्रो प्रदर्शन गरिरहेका छौं र भोलिको खेल पनि हाम्रै पक्षमा आउनेछ ।’ नेपाली टोलीका मूख्य प्रशिक्षक कुमार थापाले भने, ‘हामी अहिलेसम्म हाम्रो योजना अनुसार नै छौं र भोलि पनि यस्तै हुनेछ ।’
समूहचरणको सुरुवाती दुई खेलमा नेपालले भुटानबिरुद्ध ८ र माल्दिभ्सबिरुद्ध ९ गोल गर्‍यो । जसमा नेपालकी स्ट्राइकर सावित्रा भण्डारीको प्रदर्शन निक्कै उत्कृष्ट थियो ।
तर समूहको अन्तिम खेलमा श्रीलंकाले सावित्रालाई मार्क गरेपछि नेपाली टोलीले गोल गर्न सकेन । आत्मघाती गोलका कारण नेपाल बिजयी भएको थियो ।
आजको खेलमा पनि भारतले सावित्रालाई रोक्ने रणनीति अवश्य बनाउनेछ । यस्तोमा नेपालका अन्य स्ट्राइकरहरु तयार हुनुपर्ने देखिन्छ ।
यस्तै समूहचरणको अन्तिम खेलमा बंगलादेशले रक्षात्मक खेल्दै भारतलाई बराबरीमा रोक्न सफल भएको थियो । भारतलाई गोल गर्नबाट रोक्नका लागि आजको खेलमा नेपाली डिफेण्डरहरु चनाखो हुनुपर्ने देख्निछ ।
 

