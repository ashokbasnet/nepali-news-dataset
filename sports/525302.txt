रियल मड्रिडले भेट्टायो बार्सिलोनाको ३९ खेलमा अपराजित रेकर्ड

२३ पुस, काठमाडौं । स्पेनिस ला लिगा फुटबलमा रियल मड्रिडले गर्नाडामाथि सहज जित हात पारेको छ । र, चिरप्रतिद्वन्द्वी बार्सिलोनाले बनाएको ३९ खेलमा अपराजित रेकर्डसँग बराबरी गरेको छ ।
शनिबार भएको खेलमा रियल मड्रिडले गर्नाडालाई ५-० को फराकिलो अन्तरले हराएको हो । घरेलु मैदानमा भएको खेलमा रियलका लागि इस्कोले २ गोल गरे भने क्रिष्टियानो रोनाल्डो, करिम बेन्जिमा र कासेमेरोले समान १-१ गोल गरे ।
जिनेदान जिदान नेतृत्वको रियल मडि्रडले अप्रिलमा च्याम्पियन्स लिगको सेमिफाइनलको पहिलो लेगमा हारेपछि कुनै पनि खेल गुमाएको छैन ।
खेल अघि रोनाल्डोले बेर्नाबाउमा बालोन डि’ओर अवार्ड सार्वजनिक गरे । उनले हालै मात्र चौथो बालोन डि’ओर अवार्ड जितेका थिए ।
रियल मड्रिडबाट च्याम्पियन लिग जितेका उनले पोर्चुगललाई युरो कपको उपाधि दिलाए । र, उनलाई सोमबार घोषणा फिफा वर्ष खेलाडीको अवार्डका प्रमुख दावेदार मानिएको छ ।

