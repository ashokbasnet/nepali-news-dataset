रुनीले भेट्टाए चार्ल्टनको रेकर्ड, युनाइटेडको सहज जित

२३ पुस, काठमाडौं । वायन रुनीले सर बोबी चार्ल्टनको रेकर्ड भेट्टाउँदा म्यानचेष्टर युनाइटेडले एफए कपमा रिडिङमाथि सहज जित हात पारेको छ ।
शनिबार राति भएको खेलमा म्यानचेष्टर युनाइटेडले रिडिङमाथि ४-० को जित निकालेको हो । ओल्ड ट्रार्फडमा भएको खेलमा युनाइटेडले सातौं मिनेटमा नै रुनीको गोलबाट अग्रता लिएको थियो । यससँगै उनले युनाइडेडका लागि चार्ल्टनले ४४ वर्ष अघि बनाएको क्लबको सर्वाधिक गोल २४९ को रेकर्ड भेट्टाए ।
१५ औं मिनेटमा मार्टिअलले गोल गरे । दोस्रो हाफमा रासफोर्ड चम्किए । उनले ७५ र ७९ औं मिनेटमा गोल गर्दै म्यानचेष्टर युनाइटेडलाई ४-० को जित दिलाए ।

