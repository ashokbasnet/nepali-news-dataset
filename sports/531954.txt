सिक्किम यूनाइटेड फेरि सहारासँग हार्‍यो

८ माघ, पोखरा । सिक्किम यूनाईटेड फुटबल क्लब भारत पोखरामा जारी आहा ! रारा गोल्डकपको पहिलो खेलबाटै घर फर्कन बाध्य भएको छ ।
शनिबार पोखरा रंगशालामा भएको प्रतिष्पर्धात्मक खेलमा पाहुना टोली सिक्किम युनाईटेड आयोजक सहारा क्लबसँग टाईब्रेकरमा ४-२ ले पराजित भयो । अघिल्लो संस्करणमा पनि सिक्किमको बाधक सहारा नै बनेको थियो । अघिल्लो वर्षको खेलमा सहाराले सिक्किमलाई २-० ले पराजित गरेको थियो ।
खेलमा निर्धारित ९० मिनेट र थपिएको ३० मिनेट पनि दुबै टोली गोलरहित बराबरी खेलेपछि निर्णय पेनाल्टी सुटआउटबाट लिइयो । सहाराका सुुशन गुरुङ, शिव सुवेदी, रमेश मगर र उत्तम गुरुङले गोल गरे । सिक्किम युनाईटेडका तर्फबाट संजय क्षेत्री र फुर्वा छिरीङ भुटियाले गोल गरे ।
सोनाम थुप्देन र आसिस क्षेत्री गोल गर्न चुक्दा सिक्किम पराजित भयो । थुप्देनको प्रहार पोष्ट माथिबाट बाहिरियो भने क्षेत्रीको प्रहार सहाराका गोलरक्षक सुजित गुरुङले उत्कृष्ट बचाउ गरे ।
यसअघि निर्धारित र थपिएको समयमा दुवै पक्षले गोल गर्ने राम्रा अवसर प्राप्त गरेपनि सदुपयोग गर्न सकेनन् । सहाराका अजई मार्टिनले छैटौं मिनेटमै गोल गर्ने अवसर खेर फाले । उनले डि एरिया नजिकबाट सेकेण्ड बार च्यापेर प्रहार गरेको बल बाहिरियो । २१ औं मिनेटमा पुनः मार्टिन गोल गर्न चुके ।
रिचार्ड पुन र बिपक्षी गोलकिपर बल खोसाखोस गर्ने क्रममा मार्टिनको खुट्टामा बल आईपुगेपनि बाहिर फाले । उनै मार्टिनले २२ औं मिनेटमा रिचार्ड पुनले दिएको क्रस पासलाई पोष्टमा चार्ज गर्दा क्रसबार माथीबाट बाहिरियो । ४१ औं मिनेटमा शिव सुवेदीको क्रस बलमा रिचार्ड पुनले प्रहार गरेको बलपनि बिपक्षी किपरले जोगाए । ५० औं मिनेटमा मार्टिन बिपक्षी किपरसँग वान भर्सेस वानमा गोल गर्न चुके । ९४ औं मिनेटमा शिव सुवेदीले दायाँ साइडको करीब ६ यार्ड नजिकबाट प्रहार गरेको बल क्रसबार माथीबाट बाहिरियो ।
१२ औं मिनेटमा सोनाम छिरिङको क्रसमा सिक्किमका सञ्जय क्षेत्रीले प्रहार गरेको बल क्रसबार भन्दा थोरै माथीबाट बाहिरियो । २९ औं मिनेटमा सोनामकै पासमा सञ्जय क्षेत्रीले गरेको हेडर बल क्रसबारमा लागेर फर्कियो । ४५ औं मिनेटमा सोनामकै क्रसमा नादोङको हेडर बल पनि क्रसबारमा लागेर फर्कियो । ५७ अैं मिनेटमा सञ्जय क्षेत्रीको पासमा सब्ष्िटीच्यूट खेलाडी पेमा छिरिङ भुटियाको कडा प्रहार क्रसबार माथीबाट बाहिरियो । ६२ औं मिनेटमा सञ्जय क्षेत्रीको फ्रिकिकलाई नादोङ भुटियाले गरेको हेड पनि क्रसबारमा लागेर फर्कियो ।
खेलमा यूनाईटेड सिक्किमका सञ्जय क्षेत्री म्यान अफ दी म्याच घोषित भए ।
पराजित टीम सिक्किमका प्रशिक्षक अर्जुन राईले पाएको थुपै्र अवसर गोलमा परिणत गर्न नसक्नु नै हारको प्रमुख कारण भएको बताए । उनले भाग्यले साथ नदिँदा पनि हार्नुपरेको बताए ।
शनिबारको बिजेता सहारा क्लबले फाइनल प्रवेशका लागि झापा ११ र त्रिभुवन आर्मी बिचको विजेता टिमसँग माघ १२ गते प्रतिष्प्रर्धा गर्नुपर्नेछ ।
प्रतियोगिता अन्तर्गत आइतबार दोश्रो क्वार्टरफाइनलमा ४ पटकको विजेता मनाङ मस्र्याङदी क्लव र धरान फुटवल क्लब आमनेसामने हुनेछन् ।

