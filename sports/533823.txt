आर्मीलाई टाईब्रेकरमा हराउँदै सहारा उपाधि नजिक

१२ माघ, पोखरा । आयोजक सहारा क्लब १५ औं आहा ! रारा गोल्डकपको उपाधि नजिक पुगेको छ । बुधबार भएको पहिलो सेमिफाइनल खेलमा विभागीय त्रिभुवन आर्मी क्लबलाई टाईब्रेकरमा ४-३ गोल अन्तरले पराजित गर्दै आयोजक सहारा फाइनलमा प्रवेश गरेको हो ।
निर्धारित ९० मिनेट र थपिएको ३० मिनेटमा पनि दुबैतर्फ गोल हुन नसकेपछि खेल टाईब्रेकरमा धकेलिएको थियो ।
पेनाल्टी सुटआउटमा सहाराका सुसन गुरुङ, शिव सुवेदी, प्रदीप गुरुङ र उत्तम गुरुङले गोल गरे । पराजित आर्मीका जितेन्द्र कार्की, सन्तोष तामाङ र दीपकुमार लामाले गोल गरेपनि दीपक गुरुङ र गोलकिपर विकेश कुथु गोल गर्न चुके । दीपकको प्रहार क्रसबार माथिबाट बाहिरियो भने कुथुले प्रहार गरेको बल बिपक्षी गोलकिपर सुजित गुरुङले रोके । सहाराका लक्ष्मण जिसीले हानेको बल आर्मीका गोलकिपर विकेश कुथुले रोके ।
यसअघि निर्धारित ९० मिनेट र थपिएको ३० मिनेटमा आर्मीले सहारालाई दबावमा राखेर खेलेपनि गोल गर्न सकेन ।
६०-४० को बल पोजिसन बनाउन सफल आर्मीले दर्जन भन्दा बढी गोल गर्ने अवसर पाएपनि सदुपयोग गर्न सकेन । आर्मीका दीपक गुरुङले २९ औं मिनेटमा प्रहार गरेको बल बिपक्षी गोलकिपर सुजित गुरुङले रोके ।
३३ औं मिनेटमा भरत खवासले डिएरियामा पाएको अवसर वान भर्सेस वानको अवस्थामा पनि बाहिर फाले । पहिलो हाफको अतिरिक्त एक मिनेटको समयमा नवयुगको श्रेष्ठको पासमा दीपकुमार लामाले प्रहार गरेको बल बिपक्षी गोलकिपर सुजित गुरुङले जम्प गर्दै पञ्च गरेर बाहिर फाले ।
त्यसको एक मिनेटपनि नबित्दै फ्रिकिक मार्फत सन्तोष तामाङको कडा प्रहार गोलकिपरले मुश्किलले बचाए ।
५३ औं मिनेटमा सन्तोष तामाङले हानेको कर्नरमा भरत खवास गोल गर्न चुके । उनले गरेको हेड क्रसबार माथीबाट बाहिरियो । ६७ औं मिनेटमा दीपकुमार लामाको पासमा टेकबहादुर बुढाथोकीले सेकेण्डबारमा प्रहार गरेको बल थोरै परबाट बाहिरियो । ७१ औं मिनेटमा दीपक गुरुङले उत्कृष्ट प्रहार क्रसबारको थोरै माथीबाट बाहिरियो । ७८ औं मिनेटमा दीपक गुरुङको थ्रो मा टेकबहादुर बुढाथोकीको एक्रोब्याटिक किक फष्र्टबार हुँदै बाहिरियो ।
रक्षात्मक रणनीति अप्नाएको सहाराले पनि गोल गर्ने केही अवसर सिर्जना गरेपनि सदुपयोग भने गर्न सकेन । छैटौं मिनेटमै सहाराका अजई मार्टिन्स कोएडेको पासमा शिव सुवेदी गोल गर्न चुके । उनले डिएरियामा पाएको अवसर खेर फालेका हुन् । त्यसपछि खासै खेलमा जम्न नसकेको सहाराले निर्धारित ९० मिनेटको थपिएको अतिरिक्त समयको तेश्रो मिनेटमा उत्तम गुरुङको कर्नर किकमा मार्टिन्सको बिपक्षी गोलकिपर विकेश कुथुले गोललाईनबाट बचाए ।
खेलको १२० औं मिनेटमा सहारा १० खेलाडीमा सिमित भएको थियो । सहाराका भरपर्दा डिफेन्डर बब्बी ओगोल्ला ओडोङ्गोले आर्मीका भरत खवासलाई लडाएको भन्दै रेप|mी सुदीश पाण्डेले रेडकार्ड दिँदै मैदानबाट बाहिर पठाएका थिए ।
बुधबारको खेलमा उत्कृष्ट प्रदर्शन गरेका सहाराका गोलकिपर सुजित गुरुङ म्यान अफ दी म्याच भए ।
खेलपछि पराजित आर्मीका प्रशिक्षक नविन न्यौपानेले बिपक्षीले रक्षात्मक रणनीति बनाउँदा आफ्ना खेलाडीले खुलेर खेल्न नपाएको तथा पाएका अवसर समेत सदुपयोग नहुँदा पराजय भोग्नुपरेको बताए ।
प्रतियोगिता अन्तर्गत विहीबार दोश्रो सेमीफाइनलमा डिफेन्डिङ च्याम्पियन मनाङमस्र्याङ्दी र सिएमजी संकटा क्लव प्रतिष्पर्धामा उत्रिनेछन् । बिहीबार हुने खेलको बिजेताले बुधबारको बिजेता सहारा क्लवसँग शनिबार उपाधिका लागि प्रतिष्पर्धा गनुपर्नेछ ।

