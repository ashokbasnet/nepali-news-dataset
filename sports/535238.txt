लिभरपुल फेरि हार्‍यो, एफए कपबाट आउट

१६ माघ, काठमाडौं । लिभरपुल च्याम्पियनसिप क्लब ओल्भ्ससँग पराजित भएको छ र, एफए कपबाट बाहिरिएको छ । एफए कपको पाँचौं चरणमा पुग्ने क्रममा ओल्भ्सले लिभरपुलमाथि २-१ को जित निकालेको हो ।
घरेलु मैदानमा एन्फिल्डमा भएको खेलमा लिभरपुलले युवा खेलाडीहरुलाई मौका दिएको थियो । तर, ओल्भ्सलाई कमजोर आँक्नु उसका लागि घातक बन्यो र ईफएएल कपबाट बाहिरिएको तीन दिनपछि एफए कपको यात्रा टुंगियो ।
ओल्भ्सले खेल सुरु भएको पहिलो मिनेटमा नै स्टेअम्यानको गोलबाट अग्रता लिएको थियो । ४१ औं मिनेटमा वाइम्यानले गोल गरेपछि पहिलो हाफमा २-० को अग्रता लिन सफल भयो ।
दोस्रो हाफमा काउटिन्हो, स्टर्डिज र क्यानलाई मैदान प्रवेश गरायो । तर, खेलमा र्फकन सकेन । ८६ औं मिनेटमा ओरिगीले गोल गरेपनि त्यो सान्त्वना मात्र हुनपुग्यो ।

