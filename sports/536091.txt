अन्तिममा चुक्यो एपीएफ, हिमालयन शेर्पा सेमिफाइनलमा

१७ माघ, झापा । विभागीय टिम एपीएफलाई हराउँदै हिमालयन शेर्पा क्लब दोस्रो रमपम झापा गाल्डकपको सेमिफाइनलमा पुगेको छ । उसले एपीएफलाई टाइब्रेकरमा ३-२ गोलअन्तरले पाखा लगाएको हो ।
अन्यन्तै प्रतिष्पर्धात्मक बनेको खेलमा निर्धारित समयसम्म २-२ गोलको बराबरी भएपछि २० मिनेट समय थप गरिएको थियो । थपिएको समयमा पनि दुवै तर्फबाट गोल हुन नसकेपछि खेलको निर्णय टाइब्रेकरबाट लिइएको हो ।
टाइब्रेकरमा हिमालयन शेर्पाका हेमन गुरुङ, निराजन खड्का र निशान लिम्बूले गरेको प्रहार गोलमा परिणत भयो । एपीएफका लागि नविन लामा र राजेन्द्र रावलले गोल गरे । सुदिप सिख्रकर, कप्तान मिलन राई र सन्तोष कटुवालको प्रहार चुकेको थियो ।
यसअघि ५९औं मिनेटमा एपीएफका लागि युवराज खड्काले पहिलो गोल गरेका थिए । श्याम नेपालीको पासलाई सदुपयोग गर्दै उनले हेडमार्फत गोल गरेका थिए ।
७५औँ मिनेटमा फेरि उनले गोल गरे । नविन लामाको पासलाई सदुपयोग गर्दै उनले गोल गरेका थिए ।
जीत सुनिश्चितझैँ ठानेर दोस्रो हाफको अन्त्यतिर एपीएफले गोलरक्षक परिवर्तन गर्‍यो । राजु योगीका स्थानमा अमृत चौधरी मैदान प्रवेश गरे । तर, त्यसलगत्तै एकाएक खेलको माहोल एकाएक परिवर्तन भयो ।
दुई मिनेटको अन्तरालमा एपीएफले दुर्इ गोल खायो । हिमालयन शेर्पाका लागि ८७औँ मिनेटमा सुनिल बल र ८८ औँ मिनेटमा निशान लिम्बूले गोल गर्दै खेललाई बराबरीमा पुर्‍याएका थिए ।
खेलको म्यान अफ द म्याच हिमालयन शेर्पाका गोलरक्षक किशोर गिरी घोषित भए । उनले नगद ७ हजार रुपैयाँ प्रदान गरियो ।
मङ्गलबारको खेल रुपन्देही-११ र विभागीय टोली त्रिभुवन आर्मी क्लबबीच हुनेछ ।

