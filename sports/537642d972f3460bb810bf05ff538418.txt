बिचमै लडे, स्वर्ण जिते

साउन ३० – ब्राजिलमा जारी रियो ओलम्पिक अन्तर्गत पुरुष १० हजार मिटर दौडमा बेलायतका मोहम्मद फराहले स्वर्ण पदक जितेका छन् । फराहले १० हजार मिटरको दूरी २७ मिनेट ५ दशमलव १७ सेकेण्डमा पूरा गरेर स्वर्ण पदक जितेका हुन् । २७ मिनेट ५ दशमलव ६४ सेकेण्डमा दूरी पूरा गरेका केन्याका पल टानुइले रजत तथा २७ मिनेट ६ दशमलव २६ सेकेण्डमा दूरी पूरा गरेका इथियोपियाका टामिराट टोलाले कास्य पदक जिते । बेलायतका ३३ वर्षका फराहले अहिलेसम्म तीन वटा ओलम्पिक स्वर्ण जितेका छन् । उनले सन् २०१२ को लण्डन ओलम्पिकमा ५ हजार र १० हजार मिटरको स्पर्धामा स्वर्ण पदक जितेका थिए । रियो ओलम्पिक अन्तर्गत आइतबार बिहान भएको १० हजार मिटरको फाइनलमा फराह दौडको आधा दूरी पार गरेका बेला लडेका थिए । तर फेरि उठेर दौडिएका उनले स्वर्ण पदक नै जिते ।
