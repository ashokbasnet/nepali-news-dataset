हिमालयन शेर्पालाई पाखा लगाउँदै आयोजक फाइनलमा

२१ माघ, झापा । हिमालयन शेर्पा क्लबलाई फराकिलो अन्तरले हराउँदै झापामा जारी दोस्रो रमपम झापा गोल्डकपको फाइनलमा आयोजक झापा-११ पुगेको छ ।
शुक्रबार भएको सेमिफाइनलमा उसले हिमालयन शेर्पालाई ४-० को फराकिलो अन्तरले पाखा लगाएको हो । फाइनलमा प्रवेश गरेसँगै आयोजकले कम्तिमा नगद ३ लाख ५० हजार रुपैयाँ सुरक्षित गरेको छ ।
खेल अवधिभर झापा आक्रमक रुपमा प्रस्तुत भयो । हिमालय शेर्पाले रक्षात्मक खेल समेत प्रदर्शन गर्न सकेन । खेलको २८ औँ मिनेटमा झापाका स्ट्राइकर कर्ण लिम्बूले पहिलो गोल गर्दै टिमलाई अग्रता दिलाएका थिए ।
दोस्रो हाफमा झापा झन आक्रमक बन्यो । कर्णले ७९औं मिनेटमा पुनः अर्को गोल गर्दै अग्रतालाई २-० मा पुर्‍याए । डी-बक्स एरियाभित्र बुद्ध चेम्जोङले मिलाइदिएको पासलाई सदुपयोग गर्दै कर्णले बललाई जाली चुमाएका थिए ।
८७औँ मिनेटमा झापाका लागि बुद्ध चेम्जोङले तेस्रो गोल गरे । दिलेन लोक्तामको पासलाई सदुपयोग गर्दै उनले गोल गरेका थिए । ९०औँ मिनेटमा खमिर गिल्सन कन्दङ्बाले गोल गर्दै खेललाई ४-० को स्थितिमा पुर्‍याए ।
यसअघि मंसिरमा भएको काँकरभिट्टा गोल्डकपमा झापा र हिमालयन शेर्पाको पहिलो भेट भएको थियो । त्यहाँ झापाले टाइब्रेकरमा हिमालयन शेर्पालाई ४-३ गोलअन्तरले पाखा लगाएको थियो ।
खेलको म्यान अफ द म्याच झापा-११ का कर्ण लिम्बू घोषित भए । उनलाई नगद ७ हजार रुपैयाँ प्रदान गरियो ।
प्रतियोगिताअन्तर्गत शनिबार हुने दोस्रो सेमिफाइनल खेलमा विभागीय टोली त्रिभुवन आर्मी क्लब र मनाङ मस्र्याङदी क्लब भिड्नेछन् ।

