आर्सनलमाथि चेल्सीको सहज जित, हजार्डले गरे लोभलाग्दो गोल

२२ माघ, काठमाडौं । इंग्लिस प्रिमियर लिग फुटबलमा लिग लिडर चेल्सीले आर्सनलमाथि शानदार जित हात पारेको छ ।
शनिबार भएको खेलमा चेल्सीले आर्सनलमाथि ३-१ को जित हात पारेको हो । यो जितसँगै चेल्सीले १२ अंकको दुरी बनाएको छ र उपाधि दाबेदारीलाई बलियो बनाएको छ ।
घरेलु मैदान स्टामफोर्ड बि्रजमा भएको खेलमा चेल्सीले १३ औं मिनेटमा नै एलोन्सोको गोलबाट अग्रता लिएको थियो । बाँकी दुई गोल भने दोस्रो हाफमा सम्भव भयो ।
५३ औं मिनेटमा इडेन हर्जाडले उत्कृष्ट गोल गरे । मध्यभागबाट एक्लै बल अघि बढाएका उनले आर्सनलका ५ खेलाडीलाई छक्याउँदै सुन्दर गोल गरे ।
खेलको ८३ औं मिनेटमा सेस फेब्रिगासले पूर्वक्लबविरुद्ध गोल गरे । तर, उनले सेलिब्रेसन गरेनन् ।
आर्सनलका लागि खेलको अन्त्यतिर जिराउडले गोल गरे तर, यो सान्त्वना गोल मात्र हुनपुग्यो ।
जितपछि चेल्सी २४ खेलबाट ५९ अंकका साथ शीर्ष स्थानमा छ । तेस्रो स्थानमा रहेको आर्सनलको ४७ अंक छ । समान अंक भएपनि गोल अन्तरका आधारमा टोटनहृयाम दोस्रो स्थानमा छ ।

