वीरगन्जलाई पन्छाउँदै आर्मी सिमरा गोल्डकपको सेमिफाइनमा

२५ माघ, सिमरा । वीरगन्ज युनाइटेड क्लबलाई हराउँदै त्रिभूवन आर्मी क्लब सिमरामा जारी रुस्लान आठौं सिमरा गोल्डकपको सेमिफाइनलमा प्रवेश गरेको छ ।
सिमरा रंगशालामा मंगलवार भएको अन्तिम क्वार्टरफाइनल खेलमा वीरगन्जलाई ३-० ले पराजित गर्दै आर्मी अन्तिम चारमा प्रवेश गरेको हो ।
आर्मीको जितसँगै प्रतियोगिताको सेमिफाइनको समीकरण पुरा भएको छ । यसअघि साविक बिजेता बिजय युथ क्लब, सिएमजी संकटा क्लब र हिमालयन शेर्पा क्लब सेमिफाईनलमा प्रवेश गरिसकेका छन् । आर्मीले अब सेमिफाईनल प्रवेशका लागि शेर्पासँग खेल्नेछ ।
छैठौं संस्करणको बिजेता आर्मीलाई जित दिलाउने क्रममा बालकृष्ण श्रेष्ठ, सन्तोष तामाङ र दिपक गुरुङले एक/एक गोल गरे । वीरगन्जविरुद्ध हाबी देखिएको आर्मीले खेलको १६ मिनेटमा बालकृष्णको गोलबाट अग्रता लिएको थियो । नवयुग श्रेष्ठले मिलाएको पासलाई सदुपयोग गर्दै बालकृष्णले गोल गरेका हुन् ।
सुरुवातदेखीनै आक्रामक खेल देखाएको आर्मीले पहिलो हाफको इन्जुरी समयमा दोस्रो गोल थप्दा वीरगन्जले भने कुनै अवसर बनाउन सकेन । दुई मिनेटको ईन्जुरी समयमा आर्मीका सन्तोष तामाङले गोल गर्दै खेल २-० को स्थितीमा पुर्‍याएका थिए ।
खेलमा दुई गोलले पछि परेपछि निकै दवावमा देखिएको वीगन्जले प्रदर्शन निकै कमजोर देखियो । वीरगन्जका खेलाडीबिच तालमेलको निकै अभाव देखियो । उपाधीकै दाबेदारको रुपमा हेरिएको आर्मीले दोस्रो हाफमा पनि निकै तालमेल देखाउँदै तेस्रो गोल थप्यो ।
खेलको ५५ मिनेटमा बालकृष्णले मिलाएको पासमा दिपक गुरुङले गोल गरे । त्यसअघि आर्मीका गोलरक्षक बिकेश कुथु गम्भिर घाईते हुदै मैदानबाट बाहिरिन पुगे । बल नियन्त्रणमा लिने क्रममा खेलाडीसंग ठोक्कीएपछि कुथु घाइते भएका हुन् । टाउकोमा चोट लागेका कुथुको स्थानीय अस्पतामा उपचार भइरहेको छ । उनको स्थानमा सुनिल श्रीवास्तव आएका थिए ।
दोस्रो हाफको खेल पूर्णरुपमा आफ्नो नियन्त्रणमा लिएको आर्मीले गोल गर्ने केही अवसर भने चुकाएका थिए । तालमेलको खोजीमा देखिएकोले कुनै आकर्षक अवसर बनाउन नसक्दा पराजय भोग्दै प्रतियोगिताबाट बाहिरियो ।
वीरगन्जका प्रशिक्षक सुलभजंग रानाले खेलाडीबिच तालमेल नमिल्दा पराजय भोगेको बताए । आर्मीजस्तो बलियो टिमसँग आफ्नो खेलाडीले खेल्न नसकेको उनले प्रतिक्रिया थिए ।
आर्मीका प्रशिक्षक नविन न्यौपानेले टिमको प्रदर्शनबाट सन्तुष्ट रहेको बताए । आफ्नो टिमले अझै केही अवसर गुमाउन पुगेको भन्दै न्यौपानेले त्यसलाई सुधार गर्दै खेल्नुपर्ने बताए ।
खेलको म्यान अफ दि म्याच आर्मीका सन्तोष तामाङ घोषित भए । प्रतियोगिता अन्तर्गत बुधवार बिजय युथ क्लब र सिएमजी संकटाबीच खेल हुनेछ ।

