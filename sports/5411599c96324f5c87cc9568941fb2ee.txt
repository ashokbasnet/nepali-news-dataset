पाकिस्तानलाई हराउँदै वेष्ट इन्डिज सेमिफाइनलमा

चैत १९ – पाकिस्तानलाई ८४ रनले पराजित गर्दै डिफेन्डिङ च्याम्पियन वेष्ट इन्डिज ट्वान्टी ट्वान्टी विश्वकप क्रिकेटको सेमिफाइनलमा प्रवेश गरेको छ ।
१ सय ६७ रनको लक्ष्य पछ्याएको पाकिस्तानलाई १७.५ ओभरमा ८२ रनमा सिमित गरेपछि वेष्ट इन्डिज खेल जित्दै अन्तिम चारमा पुगेको हो ।
टस जितेर पहिले ब्याटिङ गरेको वेष्ट इन्डिजले १५ ओभरमा जम्मा ८४ रन बनाउँदा ५ विकेट गुमाएको थियो । तर ड्वायेन ब्राभो र कप्तान ड्यारेन सामीले उत्कृष्ट साझेदारी गरेपछि उसले निर्धारित २० ओभरमा ६ विकेट गुमाएर १ सय ६६ रन बनाउन सफल भएको हो ।
म्यान अफ द म्याच ब्राभोले २६ बलमा ४६ रन जोड्दा रनआउट भए भने सामीले २० बलमा ४२ रन बनाएर नटआउट रहे । ओपनर ड्वायेन स्मिथलाई ८ र क्रिस गेललाई ५ रन बनाउदैमा गुमाएको वेष्ट इन्डिजका लेन्डल सिमन्सले ३१ र मार्लोन स्यामुअल्सले २० रन बनाए ।
१ सय ६७ रनको लक्ष्य पछ्याएको पाकिस्तानका लागि कप्तान मोहम्मद हाफिजले १९, साहिद अफ्रिदी र सोयब मक्सुदले १८/१८ तथा सोहिल तन्विरले १४ रन बनाउनुबाहेक अरु ब्याट्सम्यानले दोहोरो अंकको रन बनाउन सकेनन् । वेष्ट इन्डिजका स्यामुअल बद्री र सुनिल नारिनले ३/३ तथा क्रिस्मार सान्तोकी र आद्रे रुसेलले २/२ विकेट लिए ।
