पुरुषतर्फ आर्मी र महिलातर्फ एपीएफ भलिबल च्याम्पियन
२९ माघ, पोखरा । आमन्त्रित अन्र्तराष्ट्रिय महिला तथा पुरुष भलिवल प्रतियोगिताको उपाधि पुरुषतर्फ त्रिभुवन आर्मी र महिलातर्फ सशस्त्र प्रहरी क्लबको एपीएफले जितेको छ ।
पोखरा रंगशालास्थित भलिवल टे्रनिङ सेन्टरमा भएको फाइनल भिडन्तमा पुरुषतर्फ आर्मीले पुलिसलाई र महिलातर्फ एपीएफले न्यू डायमण्डलाई पराजित गर्‍यो । जितसँगै महिला तथा पुरुष दुबैतर्फको बिजेताले जनही नगद १ लाख ५५ हजार ५ सय ५५ सहित ट्रफी, मेडल र प्रमाणपत्र प्राप्त गरे ।
उपबिजेता पुलिस र न्यू डायमण्ड एकेडेमीले ७७ हजार ७ सय ७७ मा चित्त बुझाएको छ ।
पुरुषतर्फको फाइनल भिडन्तमा आर्मीले पुलिसलाई ३/१ को सेटमा पराजित गर्‍यो । आर्मीले पुलिसलाई २५-२१, २१-२५, २७-२५ र २५-१३ को अन्तरले हरायो ।
महिलातर्फको फाइनल भिडन्तमा एपीएफले न्यू डायमण्डलाई ३/१ को सेटमा पराजित गर्‍यो । एपीएफले न्यू डायमण्डलाई २५-१८, २५-१४, १८-२५र २५-१५ को सेटमा हरायो ।
प्रतियोगितामा पुरुषतर्फ त्रिभूवन आर्मीका धनबहादुर भट्ट सर्बोत्कृष्ट खेलाडी घोषित भए । त्यस्तै बेष्ट स्पाइकरमा पुलिसका कुलबहादुर थापा, बेष्ट सेटरमा पुलिसकै ईम राना, बेष्ट लिबेरोमा पुलिसकै शमशेरबहादुर चन्द, बेष्ट ब्लकरमा आर्मीका हरि अधिकारी र बेष्ट सर्भरमा आर्मीकै मानबहादुर श्रेष्ठ घोषित भए ।
महिलातर्फ सशस्त्र प्रहरी वल एपीएफ क्लवकी सरस्वती चौधरी सर्बोत्कृष्ट खेलाडी घोषित भइन् । त्यस्तै बेष्ट स्पाइकरमा न्यू डायमण्डकी प्रतिभा माली, बेष्ट सेटरमा न्यू डायमण्डकै कृपा अधिकारी, बेष्ट लिबेरोमा न्यू डायमण्डकै सलिना श्रेष्ठ, बेष्ट ब्लकरमा न्यू डायमण्डकै ललिता नाथ र बेष्ट सर्भरमा एपीएफकी रेश्मा भण्डारी घोषित भए ।
प्रतियोगिताको सर्बोत्कृष्ट महिला तथा पुरुष दुबैले १०/१० हजार तथा उत्कृष्ट घोषित खेलाडी महिला तथा पुरुष दुबैले जनही ५ हजार र प्रमाणपत्र प्राप्त गरे ।

