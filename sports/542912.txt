आर्मी र पुलिसको विजयी सुरुवात

३ फागुन, ताप्लेजुङ । दोस्रो पाथीभरा राष्ट्रिय भलिबल प्रतियोगिताअन्तर्गत त्रिभुवन आर्मी क्लव र नेपाल पुलिस क्लवले विजयी सुरुवात गरेका छन् ।
जिल्ला भलिबल सङ्घ ताप्लेजुङको आयोजनामा सदरमुकाम फुङ्लीङमा आजदेखि सुरु भएको खेलमा आर्मी र पुलिसले समान ३–३ अङ्क जोडेका छन् ।
आर्मीले मध्यमाञ्चल र पुलिसले पूर्वाञ्चल विकास क्षेत्रलाई सोझो सेटमा हराएका थिए । आर्मीले २५–१०, २५–१७ र २५–१० ले हराएका छन् भने पुलिसले २५–१८, २५–१३ र २५–१४ ले हराएको हो ।
प्रतियोगितामा तीन विभागीय टिमसहित पूर्वाञ्चल, मध्यमाञ्चल र पश्चिमाञ्चल विकास क्षेत्र सहभागी छन् । प्रतियोगिताको विजेतालाई रु तीन लाख ३० हजार र उपबिजेतालाई रु एक लाख ६५ हजार पुरस्कार प्रदान गरिने आयोजकले जनाएको छ ।
बुधवारको खेलमा एपिएफ र पुलिस तथा पूर्वाञ्चल र मध्यमाञ्चल विकास क्षेत्रबीच प्रतिस्पर्धा हुनेछ । खेल पर्यटनको माध्यमबाट जिल्लालाई देश तथा विदेशमा प्रचार प्रसार गर्ने उद्देश्यका साथ आयोजना गरिएको प्रतियोगिता फागुन ७ गते सम्पन्न हुनेछ ।रासस

