राखेपका पूर्व सदस्य श्रेष्ठको निधन

काठमाडौं, असोज १३ - राष्ट्रिय खेलकुद परिषदका पूर्व सदस्य तथा नेपाल आर्चरी संघका अध्यक्ष लक्ष्मण श्रेष्ठको निधन भएको छ ।
टाउकोमा पानी जमेपछि विरामी परेका उहाँको ४ दिनदेखि अन्नपूर्ण न्यूरो अस्पतालमा उपचार भइरहेको थियो । 
उपचारकै क्रममा उहाँको आइतबार निधन भएको परिवारले जनाएको छ ।
राखेपका सदस्य सचिव युवराज लामाले भने शनिबार नै विज्ञप्ति निकालेर श्रेष्ठको निधन भएको भन्दै समावेदना व्यक्त गर्नुभएको थियो ।
स्वर्गिय श्रेष्ठका श्रीमती १ छोरा  र १ छोरी छन् । २०२२ सालमा पाल्पामा जन्मिएका श्रेष्ठ नेपाल सिन क्योकुसिन करातेका संस्थापक तथा नेपाल ब्राञ्चका प्रमुख समेत हुनुहुन्थ्यो । २०३९ सालदेखि खेल क्षेत्रमा लागेका उहाँ  खेलकुद क्षेत्रको एक सहयोद्धा, करातेका गुरु र कुसल खेल व्यवस्थापक समेत हुनुहुन्थ्यो ।
