ला लिगामा भ्यालेन्सियासँग हार्‍यो रियल मड्रिड

१२ फागुन, काठमाडौं । लिग लिडर रियल मड्रिडले स्पेनिस ला लिगामा दोस्रो हार ब्याहोर्ने क्रममा भ्यालेन्सियासँग २-१ को पराजित भएको छ ।
खेल सुरु भएको चौथो मिनेटमै वेष्ट हृयामका पूर्व स्ट्राइकर सिमोन जाजाले गोल गर्दै घरेलु टोलीलाई अग्रता दिलाएका थिए । गत बर्षको मे महिनापछि जाजाको पहिलो लिग गोल हो । गोलपछि उनी भावुक बनेका थिए ।
नवौं मिनेटमा फावियन ओरेलानाले अर्को गोल थपेपछि सुरुवाती १० मिनेटमै रियल दुई शून्यले पछि परेको थियो ।
पहिलो हाफको अन्त्यतिर सुपरस्टार क्रिष्टियानो रोनाल्डोले एक गोल फर्काएपनि दोस्रो हाफमा रियलले जादू देखाउन सकेन र लिगमा दोस्रो हार व्यहोर्न बाध्य भयो ।
पराजयपछि पनि जिनेदिन जिदानेको टोली लिगमा १ अंकको अग्रताका साथ शीर्ष स्थानमै छ भने उसले अझै एक खेल कम खेलेको छ ।
लिगमा राम्रो गर्न संघर्षरत भ्यालेन्सिया जितपछि १३औं स्थानमा उक्लिएको छ । भ्यालेन्सियाले यसै सिजनमात्रै तीन प्रशिक्षक फेरिसकेको छ । भोरो अहिलेका प्रशिक्षक हुन् ।

