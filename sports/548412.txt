बार्सिलोनाले एथ्लेटिको मड्रिडलाई हरायो, मेस्सीको गोल निर्णायक

१५ फागुन, काठमाडौं । लिओनल मेस्सीको गोलको मदतमा बार्सिलोनाले स्पेनिस ला लिगा फुटबलमा एल्थेटिको मड्रिडलाई हराएको छ ।
आइतबार राति भएको खेलमा बार्सिलोनाले बलियो टोली एथ्लेटिको मड्रिडलाई २-१ गोल अन्तरले हराएको हो ।
एथ्लेटिकोको घरेलु मैदानमा भएको खेलको पहिलो हाफको खेल गोलरहित बराबरीमा सकिएको थियो । तर, दोस्रो हाफको ६४ औं मिनेटमा बार्सिलोनाले राफिन्हाको गोलबाट अग्रता लियो ।
६ मिनेटपछि डिएगो गोडिनले घरेलु टोलीका लागि बराबरी गोल गरे । तर, निर्धारित ९० मिनेटको खेल सकिन ४ मिनेट बाँकी छँदा मेस्सीले गोल गर्दै बार्सिलोनालाई जित दिलाए ।
जितपछि बार्सिलोना २४ खेलबाट ५४ अंकका साथ कम्तिमा केही घन्टाका लागि शीर्ष स्थानमा उक्लिएको छ । रियल मड्रिडको ५२ अंक छ र उसले भिल्लारियललाई हराएमा फेरि शीर्ष स्थानमा उक्लनेछ । एथ्लेटिको मड्रिड भने ४५ अंकसहित चौथो स्थानमा छ ।

