माउरिन्होलाई राहत, युनाइटेडले जित्यो सिजनको पहिलो उपाधि

१६ फागुन, काठमाडौं । जोसे माउरिन्होले हिजो राति लण्डनको वेम्वली रंगशालामा जति गर्न सक्थे गरे । लिग कप फुटबलको उपाधि उचाल्ने क्रममा म्यान्चेस्टर युनाइटेडले साउथहृयाम्टनलाई तीन दुईले हरायो ।
ज्लाटन इब्राहिमोबीचको महत्वपूर्ण दुई गोलको सहयोगमा माउरिन्होले सिजनको पहिलो ट्रफी जितेका छन् र एक महिनाअघिसम्म क्लवको निराशाजनक प्रदर्शनपछि आफूमाथि परेको दबाबबाट पनि हल्का महशुस गरेका छन् ।
३५ बर्षीय स्वीडिस स्टार र माउरिन्हो अहिले म्यान्चेस्टर युनाइटेडकोको सफलताको केन्द्रमा छन् । माउरिन्होले नै इब्राहिमोबीचलाई ओल्ड ट्राफोट लगेका थिए ।
१९औं मिनेटमा इब्राहिमोबीचले युनाइटेडलाई अग्रता दिलाउँदा लिंगार्डले ३८औं मिनेटमा गोल गर्दै दुई शून्यको जित निकाले ।
तर पहिलो हाफको अन्त्यतिर र दोस्रो हाफको सुरुमै मानोलो गाब्बियाडिनीले दुई गोल गरेपछि खेल बराबरीमा आयो र म्यान्चेस्टर दवावमा पर्‍यो ।
तर खेलको नियमित समय सकिनु ३ मिनेटअघि एण्डर हरेराको पासमा इब्राहिमोबीचले म्यान्चेस्टरको उद्धार गरे ।

