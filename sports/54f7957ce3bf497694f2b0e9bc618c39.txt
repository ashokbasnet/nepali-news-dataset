आईसीसी विश्व क्रिकेट लिग च्याम्पियनसीपमा नेपालको सनसनीपूर्ण जित

काठमाडौं, साउन ३२ । आईसीसी विश्व क्रिकेट लिग च्याम्पियनसीपमा नेपालले नेदरल्यान्डस्माथि सनसनीपूर्ण जित हात पारेको छ ।

नेदरल्याण्ड्सको एम्सटेल्भिनमा सोमबार राति सम्पन्न दोस्रो खेलमा नेपालले घरेलु टोलीमाथि १९ रनको महत्वपूर्ण जित हात पारेको हो ।

पहिलो खेलमा ७ विकेटको हार बेहोरेको नेपालको यो जितसँगै शीर्ष चारमा पर्ने सम्भावना कायमै छ । नेदरल्याण्डस्को भने ८ खेलमा यो पहिलो हार हो ।

टस हारेर पहिले ब्याटिङ गरेको नेपालले कप्तान पारस खड्काको ८४ रनको मद्दतमा २१७ रन बनाएको थियो । जवाफमा मैदान उत्रिएको घरेलु टोली अन्तिम ९ बल खेल्नु अघि नै १९८ रनमा अलआउट भयो ।

अन्तिम दुई ओभरमा उसलाई २३ रन चाहिएको थियो । तर, दोस्रो बलमा सोमपाल कामीले विकेट लिए । तेस्रो बलमा मलिक रन आउट भएपछि नेपालले १९ रनको जित हात पारेको छ ।

खराब सुरुवात गरेको उसले आठौं ओभरमा मात्र २१ रन जोड्दा ३ विकेट गुमाइसकेको थियो । तर मध्यक्रमका ब्याट्सम्यानले पारी सम्हाले । रे भान डेरले ५६ रन बनाए भने गुर्जितर्सले ४४ र ओडाउडले ३५ रन जोडे । यस्तै टी भान डेरले ३६ रन जोडे ।

नेपालका पारससँगै सोमपाल कामी र बसन्त रेग्मीले २÷२ विकेट लिए । शक्ति गौचन, सन्दिप यलामिछाने र सागर पुनले १÷१ विकेट हात पारे ।

यसअघि नेपालले पनि राम्रो सुरुआत गरेको थिएन । नेपालले ६५ रन जोड्दा ३ विकेट गुमाएको थियो । तर, पारस खड्का र सागर पुनले नेपाली पारी सम्हाले । उनीहरुले चौथो विकेटका लागि ११८ रनको महत्वपूर्ण साझेदारी गरे ।

कप्तान खड्का ८४ रनमा आउट भए । पुनले ४५ रन जोडे । उपकप्तान ज्ञानेन्द्र मल्लले ३९ रन बनाएका थिए । विनोद भण्डारीले १७ रन बनाए भने अन्य ब्याट्सम्यानले दोहोरो अंक जोड्न सकेनन् । घरेलु टोलीका लागि भान मिकेरनले ३ तथा किङ्मा र रिपोनले २÷२ विकेट लिएका छन् ।

जितपछि नेपाल अंक तालिकाको छैठौं स्थानमा छ । नेदरल्याण्डस् ८ खेलबाट १२ अंकका साथ शीर्ष स्थानमा छ । दोस्रो स्थानमा रहेको हङकङको ९ र तेस्रो स्थानमा रहेको स्कटल्याण्डको पनि ९ अंक नै छ ।

तर, स्कटल्याण्डले ७ खेल खेलेको छ भने हङकङले ६ खेल मात्र खेलेको छ । पपुवा न्यूगिनीको ८ अंक छ । नेपाल र केन्याको समान ६÷६ अंक भएको छ । तर, केन्या पाँचौ र नेपाल छैठौं स्थानमा छ ।
