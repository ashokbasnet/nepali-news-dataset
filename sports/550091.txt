वेस्ट इन्डिजका नयाँ क्रिकेटरः तौल १४० किलो, उचाई ६.६ फिट

वेस्ट इन्डिजको क्रिकेटमा एक नयाँ खेलाडी उदाएका छन्, जो पहिलो अन्तर्राष्ट्रिय म्याच खेल्नुअगावै हेडलाइनमा छाएका छन् ।
ईंग्ल्यान्डसँगको आसन्न श्रृंखलामा डेब्यू गर्ने आशा राखेका अलराउन्डर हुन् रहकिम कोर्नवाल । उनी चर्चामा आएका खेलका कारण भने होइन, शारीरिक बनौटका कारणले उनको चर्चा चुलिएको हो ।
एन्टिगुवाको टापुका कोर्नवालको उचाई ६ फिट ६ इन्च छ भने तौल एक सय ४० किलो छ । हाल अभ्यास खेलमा सबैलाई प्रभावित पारिरहेका कोर्नवाल वेस्ट इन्डिजको प्लेइङ ११ मा पर्न सफल भए भने निश्चितरुपमा अन्तर्राष्ट्रिय क्रिकेट खेल्ने सबैभन्दा गह्रुंगा क्रिकेटर मानिनेछन् ।
कोर्नवालले २०१६ मा भारतको वेस्ट इन्डिज भ्रमणका क्रममा वेस्ट इन्डिज क्रिकेट बोर्ड ११ का तर्फबाट वार्म अप म्याच खेलेका थिए । सो म्याचमा उनले ४१ रन बनाउनुका साथ पाँच विकेट पनि लिन सफल भए । उनले अजिन्क्या रहाने, बिराट कोहली चेतेश्वर पुजारा लगायतको विकेट लिएका थिए । त्यसपछि उनी ‘वेस्ट इन्डिज ए’ को श्रीलंका भ्रमणका लागि छानिए र श्रृंखलामै सबैभन्दा बढि २३ विकेट लिन सफल भए । उक्त श्रृंखलामा उनको औसत २० मात्र थियो ।
हालै ईंग्ल्यान्डसँगको वार्म अप म्याचमा कोर्नवालले ५९ रन जोड्नुका साथ १० ओभरमा ३९ रन दिएर एक विकेट लिए ।
पहिलो श्रेणीको क्रिकेटमा उनले २५ म्याच खेलेका छन् र २४ को औसतमा रन बनाएका छन् । यसैगरी ५.० को औसतमा जम्मा १ सय २५ विकेट पनि लिएका छन् ।
यसैगरी लिस्ट ए करिअरमा २१ इनिङमा ३५ को औसतमा ५ सय ५७ रन बनाएका छन् भने बलिङमा ३.४ को औसतमा २० विकेट लिएका छन् ।

