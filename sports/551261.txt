रोनाल्डो छैन त के भो ? बेन्जिमामा जिताए मड्रिडलाई
२२ फागुन, काठमाडौं । क्रिष्टियानो रोनाल्डो र ग्यारेथ बलको अनुपस्थितिमा पनि रियल मड्रिडले स्पेनिस ला लिगा फुटबलमा एइबरमाथि शहज जित हात पारेको छ ।
शनिबार राति भएको खेलमा रियल मड्रिडले एइबरमाथि ४-१ गोल अन्तरको जित निकालेको हो ।
अघिल्लो खेलमा रातो कार्ड पाएका करण बेल टोलीमा थिएनन् भने रोनाल्डो चोटका कारण खेलेनन् । तर, करिम बेन्जिमाले टिमलाई जिताएका छन् ।
एइबरको घरेलु मैदानमा भएको खेलमा रियल मड्रिडले १४ औं मिनेटमा बेन्जिमाको गोलबाट अग्रता लिएको थियो । २५ औं मिनेटमा उनले नै व्यक्तिगत दोस्रो गोल गर्दै टोलीको अग्रता दोब्बर पारे ।
चार मिनेटपछि नै जेम्स रोड्रिग्वेजले रियल मडि्रडका लागि गोल गरे । भ्रमणकारी टोलीका लागि चौथो गोल एसेन्सिओले ६० औं मिनेटमा गरेका थिए ।
एइबरका पिनाले ७२ औं मिनेटमा गोल गरेपनि सान्त्वना मात्र बन्यो र रियल मडि्रड विजयी भयो ।
जितसँगै रियल मड्रिडको ५९ अंक छ र भने लिग लिडर बार्सिलोनाको ६० अंक छ । तर, बार्सिलोनाले एक खेल बढी खेलेको छ ।

