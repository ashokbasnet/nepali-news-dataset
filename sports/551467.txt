रियल म्यड्रिडका खेलाडीहरु रोनाल्डोसित असन्तुष्ट !

२२ फागुन, काठमाडौं । गरामागरम स्क्वाड मिटिङपछि क्रिस्टियानो रोनाल्डोलाई रियल मड्रिडकै टिममेटले ‘स्वार्थी’ को संज्ञा दिएका छन् ।
स्पेनिस न्युजपेपर मुन्डो डेपोर्टिभोका अनुसार जिनेदिन जिदानको टिमका धेरै सुपरस्टारहरुको रोनाल्डोप्रति असन्तुष्टि बढ्दोछ । जिदानेप्रति कुनै गुनासो नराख्ने कप्तान सर्जिओ रामेस, मार्सेलो र लुका मोड्रिकले रोष प्रकट गरेको समाचारमा जनाइएको छ ।
मड्रिडका ठूला स्टारहरुले टिमको प्रदर्शन खस्केको अपजस आफूहरुलाई आउने र राम्रो गर्दाको जस रोनाल्डोले लिने सिलसिलाबाट अजित बनेको बताएका छन् ।
पछाडि फर्किएर रक्षात्मक टिमलाई सहयोग गर्ने तत्परता रोनाल्डोमा नहुनु असन्तुष्टिको अर्को कारणका रुपमा रहेको छ ।
स्पेनिस वेबसाइट एसईआरका अनुसार म्यडि्रडका कप्तान रामोसले भनेका छन्, ‘टीमका सबै खेलाडीहरु कुद्नुपर्छ र बेला मौकामा रक्षात्मक पनि हुनुपर्छ, तर एक जना खेलाडी क्रिस्टियानो रोनाल्डोले कुद्नु पर्दैन किनकी उनले ६० गोल हानेका छन् ।’
ला लिगा अंक तालिकाको शीर्षमा रियल मड्रिडलाई बार्सिलोनाले प्रतिस्थापित गरेपछि खेलाडीहरुमा रोनाल्डोप्रतिको असन्तुष्टि अझ चुलिएको हो ।
मड्रिडले उनीहरुको कठिन प्रतिद्वन्द्वीसँग एउटा म्याच खेल्न बाँकी छ, तर २४ खेलमध्ये सात खेलमा अंक गुमाउँदा केही खेलाडीहरुको धैर्य पनि गुमेको छ ।

