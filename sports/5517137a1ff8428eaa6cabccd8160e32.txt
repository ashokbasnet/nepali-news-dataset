गुप्तालाई एसियाकै उच्च अवार्ड

काठमाडौं, जेठ ३    नेपाल भारोत्तोलन संघका महासचिव एवं भारोत्तोलनका वरिष्ठ प्रशिक्षक पार्थ सारथी सेन गुप्ता ‘एसियन गोल्ड अवार्ड’ बाट सम्मानित भएका छन् । एसियामै भारोत्तोलन खेलको विकासमा योगदान पुर्‍याए वापत एसियाली भारोत्तोलन संघले उनलाई यो अवार्डबाट सम्मान गरेको हो । भारोत्तोलनमा प्रदान गरिने यो अवार्ड एसियाकै सबैभन्दा ठूलो अवार्डका रुपमा रहेको छ ।

 

दक्षिण कोरियाको इन्चियोनमा गत अप्रिलमा भएको सिनियर एसियाली भारोत्तोलन च्याम्पियनसिपका दौरान एसियाली भारोत्तोलन संघका अध्यक्ष मोहम्मद अल्माना तथा महासचिव अलि मुरादीले गुप्तलाई अवार्ड हस्तान्तरण गरेका थिए । यस अवसरमा अन्तर्राष्ट्रिय भारोत्तोलन संघका अध्यक्ष तमास अजामको पनि उपस्थिति थियो । च्याम्पियनसिपमा गुप्तले जुरी अध्यक्षको भूमिका निर्वाह गरेका थिए ।
‘आफ्नो मेहनतको कदर गर्दै अवार्ड प्रदान गरेकोमा एसियाली भारोत्तोलन संघलाई धन्यवाद दिन चाहन्छु । यसले नेपाल कुनैपनि राष्ट्र भन्दा कम छैन भन्ने प्रमाणित गरेको छ ।’ एसियाली भारोत्तोलन संघ, प्राविधिक कमिटीका सचिव समेत रहेका गुप्ताले भने– ‘अवार्डबाट म मात्र होइन, सिंगो राष्ट्र नै सम्मानित भएको छ ।’

‘अवार्डका माध्यमबाट सिंगो राष्ट्रलाई अन्तर्राष्ट्रिय क्षेत्रमा चिनाउन पाउँदा गर्व महशुस गरेको छु । उनले थपे ।
