केन्याली कोलिन्सः कीर्तिपुरमा छक्का हान्लान् कि सन्दिपका ‘शङ्गाकारा’ बन्लान् ?

२३ फागुन, काठमाडौं । सन् २००३ को फेब्रुअरी २३ को दिन संसारभरकै क्रिकेटप्रेमीहरूको मुखमा एउटै नाम थियो । एउटा भर्खरै ‘ओ’ लेभल पढ्दै अग्लो ठिटोको सामुन्ने दिग्गज ब्याट्स्म्यानहरूको कद निकै घटेको थियो । त्यस दिन त्यो केटोले इतिहास रचेको थियो ।
नैरोबीमा २००३ को विश्वकप को समूह ‘बी’ कोखेलमा आमुन्ने-सामुन्ने थिए श्रीलंका र आफ्नै मैदानमा खेल्दै गरेको केन्या । शनथ जयशूर्याको नेतृत्वमा रहेको श्रीलंकाली टोली उपाधिकै दावेदार थियो । टोलीले विश्व क्रिकेटकै उत्कृष्ट कप्तान मानिने स्टिभन फ्लेमिङको न्यूजील्याण्ड, केही समय अघि मात्र पूर्ण सदस्याता पाएको बङ्गलादेश र कमजोर आँकलन गरिएको क्यानडालाई सजिलै हराइसकेको थियो ।
अफ्रिकाको तातो मौसममा धेरैबेर खेल्नु भन्दा चाँडै खेल सकेर घर जाने र वेष्ट इण्डिजसँगको अर्को खेलमा ध्यान केन्द्रित गर्ने सोचमा थिए श्रीलंकाली खेलाडी । यही मनसायले टस जितेका जयशूर्याले घरेलु टिमलाई पहिले ब्याटिङ गर्न आमन्त्रण गरे ।
नौ दिन अघि मात्रै बङ्गलादेशको टोलीविरुद्ध इनिङको पहिलो बलमै विकेट झारेर ह्याट्रिकसमेत पूरा गरेका तीव्र गतिका बलर चमिण्डा भास र कहलिएका ब्याट्सम्यानहरूलाई सपनामा समेत सताउने स्पिन बलिङका जादूगर मुरलीधरनको अगाडि केन्याली टोली कति बेर टिक्ला र ? भन्ने सोचाई सबैको थियो । तर नतिजा अर्कै आयो, जुन न चामिण्डा भासले बदल्न सके न मुरलीधरनले नै ।
केन्याको टोली २०७ मिनेटसम्म श्रीलंकाली आक्रमण थेग्न सफल भयो । पूरै ५० ओभर खेलेर घरेलु टोलीले २१० रन बनायो । केन्याका लागि कप्तान केनेडी ओबुयाले सबैभन्दा बढी ६० रनको योगदान दिए । यो म्याचका हिरो ओबुया नै ठहरिए तर,’केनेडी’ नभएर ‘कोलिन्स’ !
केनेडीका भाइ कोलिन्सले दोस्रो इनिङमा सबैलाई मन्त्रमुग्ध पारे । उनको लेग स्पिनको अगाडि कोही टिक्न सकेनन् । सन् २००३ मा श्रीलंका र केन्यासँगको खेल अघि लेग स्पिनका बादशाह थिए अष्ट्रेलियका शेन वार्न, जो नशालु औषधि सेवन गरेका कारण विश्वकप शुरू हुनु ठीक अघि प्रतिवन्धित भएका थिए ।
तर, नैरोबीको यो म्याच पछि ‘लेग स्पिन’ भन्ने बित्तिकै सबैको मुखमा झुण्डिने नाम बन्यो कोलिन्स ओबुया ।
कान्छा ओबुयाको पहिलो सिकार बने हसन तिलकरत्ने । त्यसपछि जयवर्दनेलाई आफ्नै बलमा क्याच आउट गरे उनले । सङ्गाकराको क्याच भने विकेटकिपर आफ्नै दाजुलाई दिलाए । सन् १९९६ को विश्वकपका महारथी अरविन्द डी सिल्भाको विकेट पनि उनैले लिए, दाजुको सहयोगमा । केनेडीले क्याच लिएर बल हावामा फाल्दा नदेखेको झैं गरेका डी सिल्भाको अनुहारको ‘एक्सप्रेसन’ अम्पायरले आउट भनेर औँला ठड्याउँदा एकाएक बदलिएको थियो । उनी एकदमै अचम्मित भएका थिए ।
तर त्यस दिन उनीभन्दा अचम्मित हुनेवाला थिए श्रीलंकाली टोली र उसका समर्थक । बलिङ अलराउण्डर चमिण्डा भासको विकेट झर्नु अघिसम्म श्रीलंकालाई झिनो आश थियो तर कोलिन्सले उनको विकेट लिएपछि टोली हारका लागि लगभग तयार देखिन्थ्यो ।

जम्मा १८५ मिनेट टिकेको पाहुना टोलीले १५७ रन मात्र जोड्न सक्यो। पाँच विकेट लिएका कोलिन्स म्यान अफ द म्याच घोषित भए ।
केन्याको ठूलो शहर मोम्बासामा भएको बम आक्रमणलाई कारण देखाउँदै समूह ‘बी’ मै रहेको न्यूजील्याण्डले नैरोबीमा सुरक्षा अवस्था कमजोर भएकाले त्यहाँ नजाने निर्णय गर्‍यो र एक बल पनि नखेली केन्यालाई विजयी घोषित गरियो । केन्या विश्वकपको सेमिफाइनलसम्म पुग्यो र भारतसँग हार्न पुग्यो ।
सन् २००३ मा सफलताको शिखर चुमेका कलिन्स ओबुया नेपालसँगको विश्व क्रिकेट लिग च्याम्पियनसीप खेल्न काठमाडौँ आउँदैछन् । तर फरक भूमिकामा । कुनै समय स्पिन बलका विशेषज्ञ मानिने शङ्गाकारालाई समेत चक्मा दिन सक्ने खुबि भएका कलिन्सले नेपालसँगको खेलमा सम्भवत: एक बल पनि फ्याँक्ने छैनन् ।
सन् २००३ को विश्वकप सकिएपछि कोलिन्स बेलायतको वारिक्सयर काउण्टीसँग अनुबन्धित भए । तर दुर्भाग्यवस बेलायत उनका लागि अर्को नैरोबी बन्न सकेन । वारिक्सयरकालागि खेलेको पहिलो खेलमा उनले ५० रन बनाए अनि ६ वटा टी-२० पनि खेले तर, उनले टिममा आफ्नो स्थान बनाउन सकेनन् । सन् २००४ को च्याम्पियन्स ट्रफीमा अपेन्डिसाइटिसका कारण उनले भाग लिन पाएनन् ।
केन्याली क्रिकेटमा भएको आन्तरिक विवादका कारण कोलिन्सले खासै म्याच खेल्न पाएनन् र, सन् २००५ सम्म आइपुग्दा त उनी बलिङ नै गर्न नसक्ने भए । सन् २००५ को नभेम्बरमा उनी आफ्नो बलिङ सुधार्न अष्ट्रेलिया गए त केही उपलब्धी भएन ।
तर, कलिन्सले हिम्मत हारेनन् । बलिङ गर्न नसकेर के भो, ब्याटिङ त गर्न सक्छु नि ! भन्दै उनी आफ्नो ब्याटिङ सुधार्न लागि परे । सन् २०११ को विश्वकपमा उनै कलिन्सले ७० को दशकको विश्व विजेता वेष्ट इण्डिजसँग तुलना गर्ने गरिएको अष्ट्रेलियाविरुद्ध बंगलोरमा भएको खेलमा मध्य क्रममा आएर उनले अविजीत ९८ रन बनाए । सोही वर्ष केही समयका लागि उनी टिमका कप्तान पनि भए ।
सन् २०१३ को ट्वान्टी ट्वान्टी विश्वकप छनौट खेलमा कलिन्सले नेपालका बसन्त रेग्मीको बलमा छक्का प्रकार गरेका थिए । तर दुर्भाग्यबस त्यस खेलमा उनको ब्याटले पुर्‍याएको योगदान त्यतिमात्र थियो । त्यसपछि उनी जीतेन्द्र मुखियाको बलमा विकेटकिपर सुवास खकुरेलको हातबाट आउट भएका थिए ।
विश्व क्रिकेट लिगमा कोलिन्सले अहिलेसम्म त्यति प्रभाव पार्न सकेका छैनन् । हङकङ विरुद्धको खेलमा १० र १७ रन बनाएका कोलिन्सले यूएइसँगको खेलमा ३६,नामिबियासँग ३२ र पिएनजीसँग ३८ रन बनाउनु बाहेक खासै राम्रो प्रदर्शन गर्न सकेनन् ।
शनिबार भारतको बरोदा क्रिकेट क्लबको यू-२३ टोलीसँगको खेलमा भने उनले अर्धशतक बनाएका थिए तर, उनले आफ्नो टोलीलाई हारबाट बचाउने सकेनन् ।
आउँदो शनिबर कीर्तिपुर मैदानमा लेग स्पिनर सन्दिप लामिछानेको बलिङ गर्दै गर्दा आफू जस्तै अग्लो र पातलो केटो देखेर कलिन्सलाई पक्कै पनि पुराना दिनहरुको याद आउँदो हो । कलिन्सले सन्दिपको बलमा छक्का प्रहार गर्नेछन् कि उनी सन्दिपका ‘शङ्गाकारा‘ बन्नेछन् त्यो भने शनिबार मात्रै थाहा हुनेछ ।

