झापा एनएसजेफ स्पोर्टस् अवार्ड वैशाख ९ गते हुने
२५ फागुन, झापा । नेपाल खेलकुद पत्रकार मञ्च (एनएसजेफ), झापा समन्वय शाखाले पटक गर्न लागेको ‘स्पोर्टस् अवार्ड’ आगामी वैशाख ९ गते आयोजना हुने भएको छ ।
बुधबार बसेको मञ्चको वैठकले वैशाख ९ गते अवार्ड वितरण गर्ने निर्णय गरेको अध्यक्ष रमेश समदर्शी राईले बताए । ‘विभिन्न चार विधामा अवार्ड वितरण गर्दैछौं’, राईले भने, ‘वर्ष उत्कृष्ट खेलाडी (पुरुष र महिला १/१ जना), उत्कृष्ट युवा खेलाडी र उत्कृष्ट प्रशिक्षक अवार्डका चार विधा हुन् ।’
झापा जिल्लामा रहेर खेलकुदमा संलग्न जुनसुकै विधाका खेलाडी तथा प्रशिक्षकको प्रदर्शनको मूल्याङ्कन गरी अवार्ड वितरण गरिने उनले बताए ।
अवार्ड वितरण समारोहलाई भव्य रुपमा सम्पन्न गर्न विभिन्न उपसमितिहरु पनि गठन गरिएको छ । मञ्चका सचिव पर्वत पोर्तेलको संयोजकत्वमा प्रतिभा छनौट उपसमिति गठन गरिएको छ भने कोषाध्यक्ष बुद्ध तामाङको नेतृत्वमा आर्थिक व्यवस्थापन उपसमिति र सदस्य सिर्जन घिमिरेको संयोजकत्वमा प्रचारप्रसाद उपउपसमिति बनाइएको छ ।
अखिल नेपाल फुटबल संघका केन्द्रीय सदस्य पङ्कज विक्रम नेम्बाङले आफ्नो भाई स्व. आशिष विक्रम नेम्बाङको स्मृतिमा पुरस्कार राशीको सौजन्य गर्ने तय भएको आर्थिक समिति संयोजक तामाङले बताए ।

