प्रधानमन्त्री कप महिला क्रिकेटको उपाधि एपीएफलाई
२५ फागुन, काठमाडौं । प्रधानमन्त्री कप महिला राष्ट्रिय क्रिकेटको उपाधि सशस्त्र प्रहरीको एपीएफ क्लबले जितेको छ । उपाधिसँगै उसले एक लाख हात पारेको छ भने उपविजेता सुदूर पश्चिमाञ्चलले ५० हजारमा चित्त बुझाएको छ ।
बुधबार भएको फाइनलमा एपीएफले सुदूरपश्चिमलाई ८ विकेटले हरायो । सुदूरपश्चिमले प्रस्तुत गरेको ५८ रनको लक्ष्य एपीएफले मात्र १४.१ ओभरमा मात्र २ विकेट गुमाएर भेट्टायो । उसका लागि सरिता मगरले २२ र सीता राना मगरले १६ रन जोडिन् ।
यसअद्धि टस जितेर पहिले ब्याटिङ गरेको सुदूरपश्चिमले २० ओभरमा ७ विकेट गुमाएर मात्र ५७ रन बनाएको थियो । उसका सम्झाना खड्काले १६ रन बनाउनु बाहेक अन्य ब्याट्सवुमनले दोहोरो अंक जोड्न सकेनन् ।
सुदूरपश्चिमलाई सस्तैमा समेट्ने क्रममा एपीएफकी रितु कनोजियाले ३ र सीता राना मगरले १ विकेट लिएकी छन् ।
प्लेयर अफ द फाइनल र प्रतियोगिताका उत्कृष्ट बलर एपीएफकी रितु बनिन् र उनले ५ हजार पाएकी छन् । उत्कृष्ट ब्याट्सवुमन सुदूरपश्चिमकी रेखा राबल बनिन् भने प्लेयर अफ दि सिरिज सीता राना मगरको नाममा रहृयो । उनले १० हजार पाइन् ।

