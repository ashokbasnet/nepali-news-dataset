बार्सिलोनाको नाटकीय पुनरागमनः दोस्रो लेगमा जे देखियो

काठमाडौं । च्याम्पियन्स लिगको प्रिक्वाटरफाइनलमा बार्सिलोनाले नाटकीय पुनरागमन गर्‍यो । पहिलो लेगमा ४ गोल खाएको बार्सिलोनाले दोस्रो लेगमा ६-१ को नतिजा निकाल्दै क्वार्टरफाइनलमा स्थान सुरक्षित गरेको छ ।
पहिलो लेगमा ४ गोलले पछि परेर पुनरागमन गर्ने बार्सिलोना च्याम्पियन्स लिगको इतिहासमै पहिलो टीम बनेको छ । र, यो उनीहरुले आफ्नै ‘स्टाइल’ मा गरे । सेर्गी रोबर्टोले ९५ औं मिनेटमा गरेको गोलले च्याम्पियन्स लिगको इतिहासकै सबैभन्दा ठूलो पुनरागमन निश्चित गरेको थियो । तर, कसैले नबिर्सिने यो म्याचमा हामीले के-के देख्यौं त ?
आवश्यक पर्दा नेयमार सबैभन्दा बेसी चम्किन्छन्
बार्सिलोनाका तीनै जना सुपरस्टार मेस्सी, स्वारेज र नेयमारले स्कोरसिटमा आफ्नो नाम लेखाउन सफल भए र उनीहरु तीनैजना खेल अवधिभरी खतरनाक देखिएका थिए । मेस्सी गजब थिए तर, सबैभन्दा बढि नेयमार चम्किए ।
पहिलो लेगमा पेरिस सेज्ट जर्मेन (पीएसजी)विरुद्ध उनको प्रदर्शन शानदार नै थियो तर, दोस्रोमा झनै जोडदार रह्यो । उनले दुई गोल गरे भने अन्तिम मिनेटमा निर्णायक गोलका लागि सर्जी रोबर्टोलाई पास मिलाए ।
बार्सिलोनाको मिडफिल्ड मजबुत
हालका दिनहरुमा बार्सिलोनाको कमजोर कडीका रुपमा रहेको थियो मिडफिल्ड । पहिलो लेगमा पीससजीसँग बार्सिलोनाको मिडफिल्ड निरिह बनेको थियो तर, होम लेगमा त्यस्तो भएन ।
सर्जियो बस्केट्सले मैदानको मध्यभागलाई नियन्त्रणमा राखे भने आन्द्रे इनिस्टाले केही अवसरहरु सिर्जना गरे । यसैगरी इभान राकिटिक पनि निकै रफ्तारमा देखिए ।
मेस्सी, नेयमार र स्वारेजले गोल गरे । तर त्यो मिडफिल्ड नै थियो, जसले बार्सिलोनाको पुनरागमनलाई सुनिश्चित गर्‍यो । र, उनीहरुको प्रदर्शन पहिलो लेगको तुलनामा कोशौं अगाडि थियो ।
यद्यपि एउटा नोटः राकिटिकले लेभिन कुर्जावालाई दरिलो चुनौति दिन नसक्दा काभानीले गोल गर्ने अवसर पायो, जसले गर्दा झण्डै बार्सिलोना झण्डै रोकिनुपरेको थियो ।
सुरुवाति मिनेटहरुमा पीएसजी आतंकित
पहिलो लेगको कमजोर प्रदर्शनपछि बार्सिलोना दोस्रो लेगमा जागेको थियो । तर, पाहुना टोली तयारीबिहीन देखियो ।
पछिल्लो पङ्ग्तीमा उनीहरु दयनीय थिए भने मिडफिल्डको अवस्था पनि नाजुक नै थियो । उनीहरुले ११ खेलाडीलाई बल पछाडि राखे तर, रक्षापंतिको कमजोरीमा ध्यान दिएनन् र बललाई नियन्त्रणमा राख्नबाट चुके ।

पीएसजीको मिडफिल्ड पहिलो लेगको छायाँ जस्तै थियो
पहिलो लेगमा पीएसजीको मध्यक्रम गजबको थियो । उनीहरुले लुइस एनरिकेको बार्सिलोनालाई सबै हिसाबले उछिनेर पर्यटकजस्तो बनाएका थिए । तर, दोस्रो लेगमा उनीहरु दयनीय देखिए । उनीहरुमा कुनै उर्जा थिएन । प्राविधिक क्षमता पनि लोप भएको थियो र मिडफिल्डका तीन जनाको खेल शैली यस्तो थियो मानौं, उनीहरुले पहिलोपटक एक-अर्कालाई देखिरहेका थिए । मिडफिल्डमै कारण पीएसजीले लज्जास्पद हार व्यहोर्नुपर्‍यो ।
काभानीले आफ्नो काम गरे, तर त्यसको अर्थ रहेन
एडिन्सन काभानी एक गज्जबका स्ट्राइकर हुन् तर, उनको राम्ररी सदुपयोग भइरहेको छैन । उनको क्षमता अरुसँग तुलना गर्नै सकिन्न र बलसँग उनको तीव्र चालले गर्दा अरु धेरै स्ट्राइकरहरुको तुलनामा उनले बेसी गोल अवसर पाउने गर्छन् ।
तर, आफ्नो समयमा उनी सजिला गोलहरु पनि मिस गर्ने खेलाडीका रुपमा चिनिन्थे । बार्सिलोनाविरुद्ध भने उनको प्रदर्शन त्रुटीरहित थियो र एउटा कठिन अवसरलाई गोलमा परिणत पनि गरे । यसबाट उनको टोली विजेता हुनुपथ्र्यो तर भएन ।

