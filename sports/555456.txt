क्रिकेट एशोसिएसनको सट्टा बोर्डको प्रस्ताव, वर्तमान संरचना खारेजको प्रस्ताव चन्द समूहको विरोध

२९ फागुन, काठमाडौं । नेपाल सल्लाहकार समूहमा नेपाल क्रिकेट संघको विधान संशोधनबारे छलफल सुरु भएको छ । अन्तराष्ट्रिय क्रिकेट काउन्सिल आईसीसीका प्रतिनिधिको उपस्थितिमा बसेको बैठकमा क्रिकेट एशोसिएसनको सट्टा क्रिकेट बोर्ड गठनको प्रस्ताव गरिएको छ ।
तर, तत्कालीन निर्वाचित क्यानका अध्यक्ष चतुरबहादुर चन्द र महासचिव अशोकनाथ प्याकुरेलले यसको विरोध गरेका छन् । आईसीसीले दिएको टीओआरमा नै क्रिकेट संघको विधान संशोधन भनिएको उनीहरुको तर्क छ । यसबारे थप छलफल गर्ने समझदारी भएको छ ।
साथै केन्द्र, प्रदेश र जिल्ला गरी तीन तहको संरचना प्रस्ताव गरिएको छ । यसमा मोटामोटी सहमति जुटेको छ । अहिले पनि केन्द्र, क्षेत्र र जिल्ला छ । ९ क्षेत्र र ३८ जिल्ला समिति छ ।
विधान संशोधन प्रस्तावमा केन्द्रमा अध्यक्ष निर्वाचित हुनेे गरी ९ सदस्यीय कार्यसमिति प्रस्ताव गरिएको छ । हाल क्रिकेट एशोसिएसनमा ३१ सदस्यीय बोर्ड थियो । प्रस्तावित संख्या केही बढ्ने सम्भावना छ ।
प्रस्तावित विधानमा नयाँ विधान लागू भएपछि हाल कायम भएको सबै संरचना खारेजको प्रस्ताव गरिएको छ । तर, चतुरबहादुर चन्द समूहले यो ठाडै अस्वीकार गरेको छ । उनीहरुले संक्रमणकालीन व्यवस्था हुनु पर्ने बताएका छन् ।
‘हामीले क्रिकेट संघ नै नभएको ठाउँमा विधान बनाउन लागेका होइनौं । एउटा संरचना भएको यथार्थलाई भूल्नु हुँदैन’ चन्द समूहका एक सदस्यले भनेका छन् । आफूहरुको यो मतमा आईसीसीका प्रतिनिधि पनि सकारात्मक देखिएको र थप छलफल हुने उनले बताए ।
तर, समूहका प्रवक्ता रोहित दाहालले भने धेरै कुरा मिलिसकेको र छिट्टै निलम्बन हट्ने दाबी गरे ।

