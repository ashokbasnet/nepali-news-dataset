पाकिस्तानी सेनामा भर्ति हुन चाहन्छन् वेस्ट इन्डिजका क्रिकेटर

३० फागुन, काठमाडौं । वेस्ट इन्डिजका क्रिकेटर मार्लोन सामुयल्सले पाकिस्तानी सेनामा सामेल हुने इच्छा व्यक्त गरेका छन् । पाकिस्तानी सुपर लिग -पिएसएल) खेल्न इस्लामावाद आएका क्रिकेटरले यस्तो इच्छा व्यक्त गरेका हुन् ।
३६ वर्षीय सामुयल्स पिएसएलमा पेशावार जाल्मीका लागि खेल्छन् । लाहौरमा उनको टीमले पिएसएलको उपाधि जितेको थियो । टीमका मालिक जावेद अफि्रदीले टि्वटरमा एउटा भिडियो हालेका छन्, जसमा जमैकाका यी खेलाडीले पाकिस्तानी सेनाको सुरक्षा प्रवन्धलाई खुलेर प्रशंसा गरेका छन् ।
पेशावर जाल्मीले उपाधि जितेपछि पाकिस्तानी सेनाका प्रमुख जनरल कमर जावेद वानवाले विजेता टीमका खेलाडीसँग भेटेका थिए । उनीसँगको भेटपछि सामुयल्सले आफ्नो प्रतिक्रिया दिएका हुन् ।
पाकिस्तानी सेना प्रमुखलाई सोझै सम्वोधन गर्दै उनले भने, ‘जनरल, म तपाईंलाई स्यालुट गर्छु । म आफ्नो काँधमा पाकिस्तानी सेनाको मेटालिक ब्याच लगाउन प्रतिक्षामा छु । म पाकिस्तानी सेनाको अंग बन्न चाहन्छु । म मर्नुअघिसम्म यो देशमा आइरहनेछु ।’
डेढ मिनेटभन्दा केही लामो यस भिडियोमा सामुयल्सले भनेका छन् कि पाकिस्तानमा आएर खेल्दा उनलाई उत्पात् खुशी मिलेको छ ।
‘यहाँ क्रिकेट खेल्दा ती उदास अनुहारहरुमा खुशी फर्केको छ जो लामो समयदेखि प्रत्यक्ष क्रिकेट हेर्नका लागि व्यग्र थिए,’ उनले भनेका छन् ।
पाकिस्तानमा असुरक्षा भएको भन्दै विश्वका धेरै क्रिकेट खेलाडीहरु यहाँ खेल्न आउन हिच्किचाउँछन् । यहाँ अन्तर्राष्ट्रिय म्याच हुन छाडेको धेरै भइसकेको छ ।
सामुयल्सले भने आफू मनको पाकिस्तानी भएको भन्दै यहाँ आउने निर्णय गर्न आफूलाई कहिल्यै दुविधा नहुने उल्लेख गरे ।

