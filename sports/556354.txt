प्रवेश कटुवाललाई ‘लाइफ टाइम एचिभमेन्ट’ अवार्ड

१ चैत, झापा । झापा ११ फुटबल क्लबका भेट्रान खेलाडी प्रवेश कटुवाल ‘लाइफ टाइम एचिभमेन्ट’ अवार्डबाट सम्मानित भएका छन् ।
मंगलबार झापाको जामुखाडीमा आयोजित झापा गोल्डकपको आय-व्यय सार्वजनिक तथा सम्मान समारोहकाबीच उनलाई यो अवार्ड प्रदान गरिएको हो ।
अवार्डसँगै उनले एक थान यामाहाको मोटरसाइकल समेत पाए ।
यसैबीच, झापा गोल्डकप-२०७२ को उपविजेता बनेको घरेलु टोली झापा-११ का प्रत्येक खेलाडी र अफिसियललाई प्रोत्साहन स्वरुप २५ हजार रुपैयाँ प्रदान गरिएको छ ।
खेलाडी र अफिसियललाई झापाका प्रमुख जिल्ला अधिकारी उत्तरकुमार खत्री, सांसद सुधीर शिवाकोटी, अध्यक्ष महेन्द्र गिरी लगायतले पुरस्कार प्रदान गरे ।
कार्यक्रममा दोस्रो संस्करणको झापा गोल्डकपबाट ५६ लाख २१ हजार ५ सय ३२ रुपैयाँ नाफा भएको जानकारी दिइयो ।
अध्यक्ष गिरीले १ करोड ४४ लाख ९३ हजार २ सय ५६ हजार रुपैयाँ बराबरको आम्दानी र ८८ लाख ७१ हजार ७ सय २४ रुपैयाँ बराबरको खर्च विवरण प्रस्तुत गरे ।
उनका अनुसार ५६ लाख २१ हजार ५ सय ३२ रुपैयाँ बचत रहेको छ । जसमध्ये २३ लाख रुपैयाँ उठ्न बाँकी छ ।

