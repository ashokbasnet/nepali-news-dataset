अर्को वर्ष श्रीलंकाले भारत र बंगलादेशबीचको टी-२० ट्राई सिरिज गर्ने

३ चैत, काठमाडौं । सन् २०१८ को मार्चमा श्रीलंकाले भारत र बंगलादेश सहभागी त्रीदेशीय ट्वान्टी ट्वान्टी क्रिकेट सिरिज आयोजना गर्ने भएको छ ।
श्रीलंकाले अर्को बर्ष भारतमा ३ टेष्ट ५ एकदिवशीय र २ ट्वान्टी ट्वान्टी क्रिकेट खेल्ने तालिका तय भएको छ । तर केहि एकदिवशीय खेललाई भने ट्वान्टी ट्वान्टीमा रुपान्तरण गरिनेछ, जसले श्रीलंका र बंगलादेश क्रिकेट बोर्डलाई आर्थिक सहयोग पुग्नेछ ।
आइसीसीका मुद्धाहरुमा श्रीलंका क्रिकेट बोर्ड जहिले पनि भारतको सहयात्रीको रुपमा रहन्छ । र अहिले यो पनि प्रमाणित भएको छ कि आइसीसी बोर्ड बैठकमा भारतीय क्रिकेट कन्ट्रोल बोर्डको बिरुद्धमा मतदान गरेको बंगलादेश क्रिकेट अहिले भारतसँग नजिकिएको छ ।
आइसीसीद्वारा प्रस्तावित पूर्ण सदस्यताको स्थितिबारे समीक्षा गर्ने कुरामा बंगलादेश खुसी छैन र त्यसले दीर्घकालमा आफ्नो भविश्य धरापमा पर्ने खतरा उसले देखेको छ ।
बंगलादेशको ऐतिहासिक १००औं टेष्टका अवसरमा कोलम्बोमा शीर्ष बोर्डका अधिकारीबीचको बैठकमा बिसीसीआईका सिइओ राहुल जोहरी र बंगलादेश क्रिकेट बोर्डका अध्यक्ष नाजमुल हसन पापोन र श्रीलंका क्रिकेट बोर्डका अध्यक्ष थिलंगा सुमाथिपालाबीच छलफल भएको थियो ।
‘श्रीलंका क्रिकेटका टेक्निकल कमिटी र क्रिकेट कमिटीले यसबारेमा बिचार गरिरहेको छ । हामी यसलाई टि-ट्वान्टी ट्राइ सिरिज बनाउन प्रयासरत छौं ।’ इएसपिएन क्रिकइन्फोले श्रीलंका क्रिकेटका अध्यक्ष थिलंगालाई उदृत गरेको छ ।
‘हामीले गत बर्षको मे या जुनमा पनि भारतसँग यस्तै अपील गरेका थियौं ।’ उनले भने, ‘एशियाली क्रिकेट काउन्सिलको स्थापनाका क्रममा भारत यहाँ आएको थियो र यो कुरा पछिल्लो साता आठ महिनादेखि चलिरहेको थियो ।’

