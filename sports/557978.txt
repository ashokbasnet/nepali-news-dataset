ब्राजिलका ‘नयाँ नेइमार’लाई भित्र्याउन बार्सिलोना र रियल मड्रिडको होड

सन् २०१३ मा नेइमारलाई अनुबन्ध गर्ने समयमा स्पेनका दुई महारथी क्लवहरु बार्सिलोना र रियल मड्रिडबीचबीच ठूलो होडबाजी हुँदा अन्ततः बार्सिलोनाले बाजी मारेको थियो । एकपछि अर्को खेलमा नेइमारले अहिले बार्सिलोनाबाट उत्कृष्ट खेलिरहेका छन् ।
अहिले ब्राजिलका १६ बर्षीय यी स्ट्राइकरप्रति पनि यी दुवै क्लव आकषिर्त देखिएका छन् । बार्सिलोना र रियल उनलाई अनुबन्ध गर्न हात धोएर लागेको स्पेनिस सञ्चारमाध्यमले जनाएका छन् ।
भिनिसस जुनियर नामका यी लेफ्ट विंगरले हालै सम्पन्न दक्षिण अमेरिकी अण्डर सेभेन्टिन फुटबल च्याम्पियनसीपमा सर्बाधिक गोलकर्ताको उपाधि जितेका थिए ।
स्पेनिस पत्रिकाका अनुसार स्पेनका दुवै क्लवका एजेन्टहरु उनीप्रति नजिकिएका छन् । इंग्लिस क्लवहरु आर्सनल र चेल्सीपनि भिनिसससँग जोडिएका छन् । एक स्वतन्त्र खवरका अनुसार गत जनवरीमा म्यान्चेस्टर युनाइटेडको प्रस्ताव उनको क्लव फ्लेमिङगोले अस्वीकार गरेको छ ।
क्लवका पूर्व अध्यक्षले म्यान्चेस्टर युनाइटेडले आधिकारिक प्रस्ताव गरेको पुष्टि गरेका हुन् ।
भिनिसस पनि कोपा साओ पाउलो युथ प्रतियोगिताबाट आएका हुन्, जहाँबाट नेइमार, ओस्कार लगायतका स्टारहरुको युरोप प्रस्थानको सुरुवात भएको थियो ।

