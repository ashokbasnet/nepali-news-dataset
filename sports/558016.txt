रियल मड्रिड र बार्यन म्युनिख क्वार्टरफाइनलमा भिड्ने

४ चैत, काठमाडौं । साविक बिजेता रियल मड्रिड र बार्यन म्युनिख च्याम्पियन्स लिग फुटबलको क्वार्टरफाइनलमा भिड्ने भएका छन् ।
शुक्रबार भएको ड्रमा साविकको रियलले जर्मन च्याम्पियन बार्यन प्रतिद्वन्द्वी पाएको हो । रियल ला लिगाको लिग लिडर पनि हो ।
यसअघि सन् २०११/१२ को सिजनमा बार्यन र रियलले सेमिफाइनलमा भिडेका थिए । जसमा अवे गोलका अाधारमा बार्यन बिजयी बनेको थियो ।
कातालान बार्सिलोनाले इटालियन लिग लिडर युभेन्टस प्रतिद्वन्द्वी पाएको छ ।
सन् २०१४/१५ को सिजनका फाइनलिष्ट टोली बार्सा र युभेन्टसले यसपटक क्वार्टरफाइनलमा भेट भएको हो । त्यस खेलमा बार्सिलोना ३-१ ले बिजयी भएको थियो ।
अर्को स्पेनिस क्लब एथ्लेटिको मड्रिडले इंग्लिस क्लब लेस्टर र जर्मन क्लब बोरुसिया डर्टमुण्डले फ्रान्सेली क्लब मोनाको प्रतिद्वन्द्वी पाएको छ ।
युरोपा लिगमा युनाइटेडलाई सहज
त्यस्तै आजै गरिएको युरोपा लिग ड्र मा इंग्लिस क्लव म्यान्चेस्टर युनाइटेडले बेल्जियमको एण्डरलेक्टलाई क्वाटरफाइनल प्रतिद्धन्दीको रुपमा पाएको छ ।
स्पेनको सेल्डा भिगो र बेल्जियमकै जेन्कले सेमिफाइनल प्रबेशका लागि प्रतिस्पर्धा गर्नेछन् भने नेदरल्याण्डको आयाक्स र जर्मनीको शाल्के फोर तथा फ्रान्सको ल्योन र टर्कीको बेसिक्टासले क्वार्टरफाइनलमा प्रतिस्पर्धा गर्नेछन् ।

