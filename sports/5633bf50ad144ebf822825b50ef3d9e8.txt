​रुनीले बनाए इंग्ल्याण्डको सर्वाधिक गोलकर्ताको कीर्तिमान

भदौ २३ - वायन रुनीले इंग्ल्याण्डको सर्वाधिक गोलकर्ताको कीर्तिमान बनाएका छन् । युरोपियन च्याम्पियनसिपको छनौटमा मंगलबार राती स्वीट्जरल्याण्डसँग भएको खेलमा पेनाल्टीमार्फत गोल गरेपछि उनको अन्तर्राष्ट्रिय गोल संख्या ५० पुगेको छ । गएको शनिबार रुनीले बबी चार्लटनको कीर्तिमानसँग बराबरी गरेका थिए । यसअघि ४५ वर्षअघि बबी चार्लटनले ४९ गोल गरेका थिए । सन् २००४ को युरोकप छनौट खेलमा २००३ को सेप्टेम्बर ६ तारिखमा म्यासेडोनियाविरुद्ध डेब्यु गरेका रुनीले ५० गोलको कीर्तिमान बनाउने क्रममा इंग्ल्याण्डका लागि १ सय ७ खेल खेलेका छन् । उनले डेब्यु खेलमा नै गोल गरेका थिए । 
युरोकप छनौट फुटबलको मंगलबारराती भएको खेलमा इंग्ल्याण्डले स्वीट्जरल्याण्डलाई २–० ले पराजित गरेको छ । निकै प्रतिष्पर्धात्मक खेलको ६७ औं मिनेटमा इंग्ल्याण्डका ह्यारी केनले गोल गरे भने  कप्तान रुनीले पेनाल्टीमार्फत गोल गर्दै इंग्ल्याण्डको जित सुनिश्चित गरे ।
समूह चरणको सबै ८ वटै खेल जितेको इंग्ल्याण्ड यसअघि नै युरोकपमा छनौट भइसकेको छ र यो जितले उ समूह विजेता बनेको छ। हारपछि पनि स्वीट्जल्याण्डको उपविजेता बनेर युरो कपमा छनौट हुने संभावना कायम छ ।
