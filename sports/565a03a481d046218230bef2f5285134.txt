मुम्बई इन्डियन्स र राईजिङ पुने विजयी, जयदेवले गरे अन्तिम ओभरमा ह्याट्रिक

फिरोज शाह कोट्ला मैदानमा भएको खेलमा मुम्बईले घरेलु टोली दिल्ली डेयरडेभिल्सलाई १ सय ४६ रनको विशालअन्तरले पराजित गर्‍यो ।

खेलमा पहिले ब्याटिङ गरेको मुम्बईले निर्धारित २० ओभरमा ३ विकेटको क्षतिमा २ सय १२ रन बनायो ।

मुम्बईका लेण्डल सिमोन्सले ६६ रन जोड्दा काईरन पोलार्डले अविजित ६३ रनको योगदान दिए ।

जवाफमा २ सय १३ रनको विशाल लक्ष्य पछ्याएको दिल्लीले १४ औं ओभरमा अलआउट हुनुपुर्व ६६ रन मात्रै बनाउन सक्यो ।

जितसँगै आइपीएल क्रिकेटको प्ले अफमा पुगिसकेको मुम्बईले अंक तालिकाको शीर्ष स्थानको पकडलाई बलियो पारेको छ ।

आइपीएलअन्तर्गत शनिबार राति भएको अर्को खेलमा राईजिङ पुने सुपरजाईन्ट्सले सनराईजर्स हैदरावादलाई १२ रनले पराजित गरेको छ ।

खेलमा पहिले ब्याटिङ गरेको पुनेले २० ओभरमा ८ विकेट गुमाएर १ सय ४८ रन बनायो । जवाफमा १ सय ४९ रनको मध्यम लक्ष्य पछ्याएको हैदरावादले १ सय ३६ रन मात्रै बनाउन सक्यो ।

हैदरावादलाई सस्तैमा समेट्न पुनेका जयदेव उनाद्कतले अन्तिम ओभरमा ह्याट्रिक गरेका थिए ।

हैदरावादलाई जितका लागि १३ रन चाहिएको अवस्थामा उनाद्कतले ह्याट्रिक गर्दै पुनेको जित सुनिश्चित गरे । यो जितपछि पुने अंक तालिकाको दोस्रो स्थानमा उक्लिएको छ ।

आईपीएल क्रिकेटमा आज राती रोयल च्यालेन्जर्स बैंग्लोर र कोलकाता नाईट राईडर्स तथा किङ्स ईलेभन पञ्जाव र गुजरात लायन्स भिड्नेछन् ।
