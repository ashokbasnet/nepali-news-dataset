छैटौं मिस्टर हिमालय शारीरिक शुगठन शुक्रबारदेखि

२३ चैत, काठमाडौं । मिस्टर हिमालय शारीरिक शुगठन प्रतियोगिताको छैटौं संस्करण आगामी शुक्रबार र शनिबार काठमाडौंमा हुने भएको छ ।
नेपाल शारीरिक शुगठन तथा फिटनेस संघले छैटौं मिस्टर हिमालय शारीरिक शुगठन प्रतियोगितासँगै पहिलो पटक पुरुष फिटनेश तथा महिला एथ्लेटिक्स फिजिक्स प्रतियोगिता आयोजना गर्न लागेको छ ।
आज पत्रकार सम्मेलन गरी संघले राष्ट्रिय खेलकुद परिषदको कवर्डहलमा आयोजना हुने प्रतियोगिताको सबै तयारी सकिएको जानकारी गरायो ।
६ तौल सहमूमा प्रतिस्पर्धा गराइने मिस्टर हिमालयमा एउटा टोलीले एक तौल समूहमा २ जनासम्म खेलाडी सहभागी गराउन पाउने व्यवस्था गरिएको छ । ५५, ६०, ६५, ७०, ७५ र ७५ केजी माथि तौल समूहका प्रतिस्पर्धामा नेपालभरीका सय भन्दा बढी खेलाडीको सहभागिता रहने अनुमान संघले गरेको छ ।
प्रतियोगिताको पहिलो दिन प्रि-जजिङ राउण्ड अन्तर्गत प्रत्येक समूहबाट ५ जना खेलाडीलाई फाइनल स्पर्धाका लागि छनौट गरिनेछ । चैत २६ गते हुने फाइनलमा प्रत्येक तौल समूहबाट प्रथम, दोस्रो र तेस्रो हुने खेलाडीलाई क्रमसः २५ हजार, १५ हजार र १० हजारले पुरस्कृत गरिनेछ ।
छ वटै तौलसमूहको बिजेता मध्येबाट मिस्टर हिमालयको घोषणा गरिनेछ । उपाधि बिजेताले २ लाख ५० हजार पुरस्कार पाउनेछ ।
संघले २०५२ सालदेखि सुरु गरेको मिस्टर हिमालय शारीरिक शुगठन प्रतियोगिता त्यसयता २०५५, २०५८, २०६८ र २०७१ गरी पाँच पटक भइसकेको छ । मिस्टर हिमालयका साविक बिजेता रामहरि खनाल हुन् ।
यस प्रतियोगिता आगामी सेप्टेम्बरमा दक्षिण कोरियामा हुने ५१औं एसियाली प्रतियोगिता तथा नोभेम्बरमा मंगोलियामा हुने नवौं विश्व शारीरिक शुगठन प्रतियोगिताको छनौटको रुपमा समेत रहने संघले जनाएको छ । अन्तर्राष्ट्रिय पदक जितिसकेका खेलाडीको हकमा भने सिधै छनौट हुने व्यवस्था मिलाइएको छ ।
यसैगरी संघले पहिलो पटक पुरुष फिटनेश तथा महिला एथ्लेटिक्स फिजिक्स प्रतियोगिता आयोजन ागर्न लागेको छ । जसमा महिलातर्फ एउटा उचाइ समूह र पुरुषतर्फ २ उचाइ समूहमा प्रतिस्पर्धा गराईने संघले जनाएको छ ।
नेपाली खेलाडी ननिता महर्जनले विश्व च्याम्पियनसीपमा काश्य जितेको पनि यसै खेल अन्तर्गत हो । नेपालमा भने पहिलो पटक आयोजना गर्न लागिएको छ । यस खेलमा खेलाडीको फिटनेशका अलावा शारीरिक हाउभाउ, आत्मविश्वास लगायतलाई हेरेर निर्णय लिइन्छ ।
यस स्पर्धामा पनि प्रथम, दोस्रो र तेस्रो हुनेले क्रमसः २५, १५ र १० हजार पुरस्कार पाउनेछन् ।

प्रतियोगिताको मूख्य प्रायोजन शंकर समूह अन्तर्गतको जगदम्बा स्टील्सले गरेको छ । आजै आयोजित समारोहमा जगदम्बा स्टील्सका ब्राण्ड म्यानेजर बिनोद जोसी र शारीरिक शुगठन संघका महासचिव राजेश श्रेष्ठले सम्झौतापत्रमा हस्ताक्षर गरे । जगदम्बाले यस प्रतियोगिताका लागि मात्र संघसँग सम्झौता गरेको हो ।

