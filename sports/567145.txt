पाकिस्तानी टेष्ट कप्तान मिसबाहले गरे सन्यासको घोषणा

२४ चैत, काठमाडौं । पाकिस्तानी टेष्ट क्रिकेट टोलीका कप्तान मिसबाह उल हकले वेष्ट इण्डिजबिरुद्धको आसन्न टेष्ट शृङखलापछि अन्तर्राष्ट्रिय क्रिकेटबाट सन्यास लिने घोषणा गरेका छन् ।
सन् २०१० मा पाकिस्तानी टेष्ट टिमको कप्तानी संहालेयता ४२ बर्षीय मिसबाहले ५३ टेष्ट खेलेका छन् । पाकिस्तानले दुई सातापछि तीन टेष्टको शृङखलाका लागि वेष्ट इण्डिज भ्रमण गर्नेछ ।
‘मेरो क्रिकेट करिअर निक्कै राम्रो रहृयो’, मिसबाहले भने, ‘करिअरमा मैले धेरै चुनौतिहरु सामना गर्नुपर्‍यो तर म अहिले बर्तमानमा केन्दि्रत छु ।’
मिसबाहले सन् २००१ मा पाकिस्तानी टेष्ट टिममा डेब्यू गरेयता मात्र १९ टेष्ट खेलेर कप्तानी संहालेका थिए । चार बर्षको अन्तरालपछि उनी सन् २००७ मा पाकिस्तानी टिममा फर्किएका थिए ।
उनी सन् २०१० को सुरुतावमा पनि टिमबाट फालिएका थिए । तर तत्कालीन कप्तान सलमान बट, मोहम्मद आमिर र मोहम्मद आसिफ म्याच फिक्सिङ प्रकरणमा दोषि देखिएपछि उनी टिममा फर्किए र कप्तानीको जिम्मेबारी पाए ।
मिसबाह पाकिस्तानका सबैभन्दा सफल टेष्ट कप्तान पनि हुन् । ५३ टेष्टमा उनले २४ मा जित हासिल गरेका छन् । खसबैभन्दा सफलताको कुरा उनले गत बर्ष पाकिस्तानलाई विश्व नम्बर १ टेष्ट टिम बनाएका थिए ।
७२ टेष्ट म्याचमा उनले ४५.८४ को औषतमा ४ हजार ९५१ रन बनाएका छन् । जसमा १० शतक र ३६ अर्धशतक समावेश छ ।
गत बर्ष पाकिस्तानले इग्ल्याण्डसँगको सिरिज बराबरी गरेपछि वेष्ट इण्डिजलाई हराएको थियो । तर पाकिस्तानी टोली न्यूजिल्याण्ड र अष्ट्रेलियासँग पराजित भएको थियो ।
सन् २०१५ को विश्वकपपछि एक दिवशीयबाट सन्यासको घोषणा गर्नुअघिको चार बर्ष मिसबाहले एकदिवशीय टोलीको पनि कप्तानी भूमिका निर्वाह गरेका थिए । एकदिवशीयमा उनले १६२ खेलबाट ४३.४० को औषतमा ५ हजार १२२ रन बनाएका छन् ।

