पञ्जाबको सुखद सुरुवात, पुणे ६ विकेटले पराजित

२६ चैत, काठमाडौं । इण्डियन प्रिमियर लिग क्रिकेट (आईपीएल)मा किङ्ग्स इलाभेन पञ्जाबले आफ्नो पहिलो खेलमा राइजिङ पुणे सुपरजाइन्टसमाथि ६ विकेटको जित हात पारेको छ ।
पुणले दिएको १६४ रनको लक्ष्य पञ्जाबले १९ ओभरमा ४ विकेट गुमाएर भेट्टायो । उसको जितमा ग्लेन म्याक्सवेलले अविजित ४४ रनको योगदान दिए भने डेभिड मिलर ३० रनमा नटआउट रहे ।
हसिम अमलाले २८ रन बनाए भने अक्षर पटेलले २४ रन जोडे । इमरान ताहिरले २ विकेट लिएका थिए ।
यसअघि पहिले ब्याटिङ गरेको पुणेले २० ओभरमा ६ विकेट गुमाएर १६३ रन बनाएको थियो ।
उसको सुरुवात राम्रो रहेन । १ रन जोड्दा मयांक अग्रवाल शुन्यमै आउट भए । अर्का ओपनर अजिन्क्या रहाणे १९ रन बनाएर आउट हुँदा टिमको स्कोर २६ रन थियो । कप्तान स्टिभ स्मिथ २६ रनमा आउट भए ।
एमएस धोनीले ५ रन मात्र जोडे । बेन स्कोटले ५० र मनोज तिवारीले अविजित ४० रनको पारी खेल्दै टिमको स्कोर सम्मानजक बनाए ।

