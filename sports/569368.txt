डिपिएल क्रिकेटमा पारस खड्काको टिम चौराहा पराजित

२९ चैत, कैलाली। कप्तान शरद भेषावकरको अलराउण्ड प्रदर्शनपछि धनगढी प्रिमियर लिग क्रिकेटमा राष्ट्रिय टिमका कप्तान पारस खड्का नेतृत्वको टोली चौराहा बिराटनगर किङ्ससँग पराजित भएको छ ।
सेती अञ्चल प्रहरी कार्यालयको मैदानमा आज भएको पहिलो खेलमा बिराटनगर किङ्सले धनगढी टिम चौराहालाई २३ रनले हराएको हो ।
टस हारेर पहिलो ब्याटिङ गरेको बिराटनगरले कप्तान शरद भेषावकरको ४६ रनको योगदानमा
निर्धारित ओभरमा ६ विकेट गुमाएर १३४ रन जोडेको थियो । भेषावकरदे ३२ बलमा चार चौका र २ छक्का प्रहार गरे । त्यस्तै अनिल साहले २८ रन बनाएका थिए ।
सुरुवाती ब्याट्सम्यानहरु अमित श्रेष्ठ र आसिफ शेखले क्रमसः १९ र १० रन जोडे । बिराटनगरका लागि प्रनित थापामगरले पनि २१ रनको योगदान दिए ।
बलिङतर्फ चौराहाका ललित राजवंशीले २ तथा सुशान भारी, रामनरेश गिरी र आरिफ शेखले १/१ विकेट लिए ।
१३५ रनको लक्ष्य पछ्याएको चौराहाले निर्धारित ओभरमा ९ विकेट गुमाउँदा १११ रनमात्र जोड्न सक्यो । ओपनर राजु रिजाल र अनिल मण्डलले राम्रै सुरुवात गरेपनि उसको मध्यक्रमले अपेक्षाकृत प्रदर्शन गर्न सकेन ।

रिजालले १३ र मण्डलले २४ रन बनाए । तर मध्यक्रमका आरिफले १, कप्तान पारसले २, पृथु बास्कोटाले ९ र प्रेम तामाङले १ रनमात्र बनाउन सके । एपेण्डिक्सको शल्याक्रियापछि पहिलो पटक ब्याटिङमा आएका पारस लयमा र्फकन प्रयासरत छन् ।
अमर रौतेलाले सातौं विकेटमा आएर २६ र आठौं विकेको रुपमा आएका सुशील कँडेलले १० रन जोडेपछि चौराहाले १०० रनको आँकडा पार गरेको थियो । चौराहाले १९ अतिरिक्त रन पाएपनि हारबाट जोगिएन । चौराहाका ७ ब्याट्सम्यानले दोहोरो अंकको रन जोड्न सकेनन् ।
चौराहालाई सस्तैमा समेट्ने क्रममा कप्तान शरद भेषावकर र सुशील कँडेलले ३/३, जितेन्द्र मुखियाले २ तथा दिपेन्द्र सिंह ऐरीले १ विकेट लिए । खेलको म्यान अफ द म्याच बिराटनगरका कप्तान शरद भेषावकर घोषित भए ।

