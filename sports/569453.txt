डिपिएलमा काठमाडौंको पहिलो जित, कञ्चनपुर २४ रनले पराजित

२९ चैत, कैलाली । धनगढी प्रिमियर लिगमा काठमाडौं गोल्डेन्सले पहिलो जित हात पार्ने क्रममा कञ्चनपुर आइकोनिकलाई २४ रनले हराएको छ ।
काठमाडौं सोमबार भएको खेलमा सिआइवी अत्तरियासँग पराजित भएकोे थियो । त्यस्तै कञ्चनपुरले पनि पहिलो खेलमा रुपन्देही च्यालेञ्जर्सलाई हराएको थियो ।
सेती अञ्चल प्रहरीको मैदानमा टस हारेर पहिलो ब्याटिङ गरेको काठमाडौंले भुवन कार्कीको विष्फोटक अविजित ३६ रनको सहयोगमा ७ विकेटको क्षतिमा १४७ रन बनाएको थियो ।
कार्कीले १४ बलमा पाँच चौका र २ छक्का प्रहार गरेका थिए । काठमाडौंका लागि सुवेन्दु पाण्डेले १९, कप्तान बसन्त रेग्मीले १४, नरेश बुढायरले १० र मञ्जीत श्रेष्ठले १६ रन जोडे । सन्दिप झोरा १३ रनमा अविजित रहे ।
बलिङतर्फ कञ्चनपुरका अभिनाश कर्णले ३ विकेट लिए ।
१४८ रनको लक्ष्य पछ्याएको कञ्चनपुरले निर्धारित ओभरमा ९ विकेट गुमाएर १२३ रनमात्र जोड्न सक्यो । सुरुवात राम्रो गरेपनि कञ्चनपुरका मध्य र पुच्छार क्रमका ब्याट्सम्यानहरुले सन्तोषजनक प्रदर्शन गर्न सकेनन् । ओपनर सागर पुनले ४० र सुनील धमलाले १४ रन बनाएर सुरुवात राम्रो गरेका थिए । हसिम अन्सारीले पनि १८ रन जोडे । तर बाँकी ब्याट्सम्यानमा अभिनाश कर्णले अविजित १३ रन जोड्नुबाहेक अन्यले दोहोरो अंकको रन बनाउन सकेनन् ।
बलिङतर्फ बसन्त रेग्मी र सन्तोष भट्टले २/२ विकेट लिए । मञ्जीत श्रेष्ठ र सन्दीप श्रेष्ठको नाममा एक एक विकेट रहृयो । खेलको म्यान अफ द म्याच भुवन कार्की घोषित भए ।

