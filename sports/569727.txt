युभेन्टससँग हार्याे बार्सिलोना, प्रशिक्षकले भने–पेरिसको तेस्रो हाफ जस्तै भयो

३० चैत, काठमाडौं । पाउलो डिबालाको दुई गोलको मदतमा युभेन्टसले च्याम्पियन्स लिग क्र्वाटरफाइनलको पहिलो लेगमा बार्सिलोनालाई पराजित गरेको छ ।
मंगलबार राति भएको खेलमा युभेन्टसले बार्सिलोनालाई ३–० गोल अन्तरले पराजित गरेको हो ।
घरेलु मैदानमा भएको खेलमा डिबालाले सातौं मिनेटमा नै गोल गरेका थिए । २२ औं मिनेटमा उनले नै व्यक्तिगत दोस्रो गोल गर्दै टोलीको अग्रता दोब्बर पारे ।
खेलको ५५ औं मिनेटमा चिलिनीले गोल गर्दै युभेन्टसलाई ३–० को अग्रता दिलाए । बार्सिलोना खेलमा फर्कन सकेन र हार स्वीकार गरेको छ ।
बार्सिलोनाले अन्तिम १६ को पहिलो लेगमा पनि पेरिस सेन्ट जर्मेनसँग ४–० को हार व्यहोरेको थियो । तर, दोस्रो लेगमा ६–१ को उत्कृष्ट पुनरागमन गर्दै अन्तिम ८ मा स्थान बनाएको थियो ।
दुई टोली पछिल्लो पटक २०१५ को फाइनलमा भिडेका थिए, जसमा ३–१ को जित निकाल्दै बार्सिलोनाले उपाधि उचाल्यो ।
इटालियन टोलीका गोलकिपर बुफोन र डिफेण्डर बुनोचीले बर्लिन र मंगलबार टुरिन दुबैमा खेले तर, युभेन्टसले यो पटक बदला भावले खेलेको थियो ।
सुरुवाती २० मिनेटमा घरेलु टोलीले निकै आक्रमक खेल्यो र बाँकी ७० मिनेट भने उसले बलमा नियन्त्रण त राख्ने प्रयास ग¥यो तर, धेरै काउन्टर आक्रमणमा जोड दियो ।
हारपछि बार्सिलोनाका प्रशिक्षक लुइज इनरिकले यो पेरिसको तेस्रो हाफ भएको टिप्पणी गरे । पहिलो हाफमा आफ्नै गल्तीका कारण गोल खाएको भन्दै उनले दोस्रो हाफमा टिमको प्रदर्शन केही सुधार आएको बताए । उनले भने, शायद यो पेरिसको भाग होइन । तर, यो फेरिसको तेस्रो हाफ जस्तै भयो ।

