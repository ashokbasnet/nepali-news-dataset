पोखरा रंगशालामा ‘पोखरा अर्न्तराष्ट्रिय स्केटिङ ट्रेनिङ सेन्टर’ बन्ने

१ बैशाख, पोखरा । नेपालमै पहिलोपटक पोखरामा सार्वजनिक ठाउँमा स्केटिङ ट्रेनिङ सेन्टर बन्ने भएको छ । पश्चिमाञ्चल क्षेत्रीय खेलकुद विकास समितिको पहल र अर्न्तराष्ट्रिय स्केटिङ संघको सहयोगमा पोखरा रंगशालामा ‘पोखरा अर्न्तराष्ट्रिय स्केटिङ ट्रेनिङ सेन्टर’ निर्माण हुन लागेको हो ।
रंगशालाको दक्षिण पश्चिम क्षेत्रमा रहेको आर्चरी मैदान परिसरको पश्चिम पट्टीको ८ सय स्क्वायर क्षेत्रमा स्केटिङ ट्रेनिङ सेन्टर निर्माण शुरु गरिएको पश्चिमाञ्चल क्षेत्रीय खेलकुद विकास समितिका अध्यक्ष खगराज पौडेलले जानकारी दिए । नेपाली २५ लाख रुपैयाँ खर्चेर स्केटिङ ट्रेनिङ सेन्टर निर्माण गरिने उनले बताए । यो निर्माणको सबै खर्च अर्न्तराष्ट्रिय स्केटिङ संघले बेहोर्ने पौडेलले बताए ।
स्केटिङ ट्रेनिङ सेन्टर निर्माणका लागि अर्न्तराष्ट्रिय स्केटिङ संघका डाईरेक्टर वेड ट्रिवियनसहितको ३५ जनाको टोली खटिएको छ ।
निर्माणमा अमेरीका, बेलायत, जापान, डेनमार्कलगायत १२ देशका अर्न्तराष्ट्रिय स्केटिङ संघका प्रतिनिधि खटिएका हुन् । निर्माण सामग्री खरिद गरेपनि निर्माण भने उनीहरु आफैंले गरिरहेका छन्, त्यसका लागि आवश्यक ईञ्जिनियर, प्राविधिकसहित सबै काम गर्ने जनशक्ति उनीहरु नै हुन् ।
उनीहरु विहान ७ बजेदेखि अपराहृन ५ बजेसम्म निर्माण कार्यमा खटिरहेका छन् । एक हप्ता अघिदेखि शुरु भएको यो निर्माण कार्य बैशाख १५ गतेसम्ममा निर्माण सम्पन्न हुने अनुमान गरिएको छ । आ-आफ्नो सीप अनुसार माटो खन्ने, सम्याउनेदेखि रड, जाली लगाउनेसम्म उनीहरु आफैले गर्ने गरेका छन् ।विहानको खाना, दिउँसो खाजा त्यहीं खाएर काममा जुट्ने उनीहरु राती बास बस्न भने लेकसाईड पुग्नेगरेका छन् ।
अर्न्तराष्ट्रिय स्केटिङ संघले ३ हप्ता भित्रमा टे्रनिङ सेन्टर बनाएर खेलकुद विकास समितिलाई हस्तान्तरण गर्ने अध्यक्ष खगराज पौडेलले बताए । ट्रेनिङ सेन्टर निर्माण सम्पन्न भएपछि उनीहरुले ३ सय भन्दा बढी स्केट बोर्ड पनि प्रदान गर्नेछ । उनका अनुसार स्केटिङ सिकाउनका लागि अर्न्तराष्ट्रिय स्केटिङ संघले केही अवधीका लागि प्रशिक्षक उपलब्ध गराएर प्रशिक्षण पनि गराउनेछन् ।
स्केटिङ पश्चिमा देशहरुमा लोकपि्रय खेलहरु मध्येमा पर्छ । ओलम्पिक खेलकुदमा भने आगामी सन् २०२० मा हुने प्रतियोगितामा मात्रै यो खेल समावेश गरिँदैछ ।
सार्बजनिक ठाउँमा पहिलोपटक निर्माण गरिएपनि निजी क्षेत्रले भने पहिल्यैदेखि नै र्‍याम बनाएर खेल्ने/खेलाउने गरेका छन् । पोखराको लेकसाईडमा स्थानिय रामचन्द्र कोइरालाले स्केटिङ र्‍याम बनाएर खेल्ने/खेलाउने गरेका छन् ।
उनै कोइरालामार्फत क्षेत्रीय खेलकुद विकास समितिले सम्पर्क गरेर सहयोग भित्राउन सफल भएको हो । पोखरा घुम्न आएका पर्यटकहरु स्केटिङ खेल्न कोइराला कहाँ जाने क्रममा कुराकानी हुँदा उनीहरुले स्केटिङ प्रवर्द्धनका लागि सहयोग गर्ने ईच्छा व्यक्त गरेपछि कोइरालाले क्षेत्रीय खेलकुद विकास समितिका अध्यक्ष पोडेललाई सम्पर्क गराईदिएका थिए । सो क्रममा उनीहरुले स्केटिङ र्‍याम बनाईदिने सम्झौता अनुसार काम शुरु गरेको पौडेलले बताए ।
स्केटिङ र्‍याम निर्माणसँगै क्षेत्रीय खेलकुद विकास समितिले आगामी प्रतियोगितामा स्केटिङ खेल समावेश गर्ने बताएको छ । समितिका अध्यक्ष पौडेलले क्षेत्रीय प्रतियोगिताको रुपमा खेल शुरु गर्ने र राष्ट्रिय खेलमा पनि समावेश गर्नका लागि पहल गर्ने उनले बताए ।
नेपाल ओलम्पिक कमिटीका सदस्य तेजबहादुर गुरुङले ओलम्पिकमा अफिसियल रुपमै स्केटिङ खेल समावेश भएकाले खेलाडी उत्पादनमा सघाउ पुग्ने बताए ।

