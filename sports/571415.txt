आरिफ चम्किए, डीपीएलमा पारसको टिमको पहिलो जित
२ बैशाख, काठमाडौं । धनगढी प्रिमियर लिग क्रिकेट डीएपीएलमा धनगढी टिम चौराहाले पहिलो जित हात पारेको छ । शनिबार भएको आफ्नो चौथो खेलमा पारस खड्काको कप्तानीमा रहेको धनगढीले काठमाडौं गोल्डेन्सलाई ११ रनले हरायो ।
पहिले ब्याटिङ गरेको धनगढीले २० ओभरमा ८ विकेट गुमाएर १३६ रन बनायो । उसका लागि आरिफ शेखले सर्वाधिक ५८ रन बनाए । कप्तान पारस भने डकआउट भएका थिए ।
अनिल मण्डलले २९, शौरभ खनालले १६, राजु रिजालले ११ रन बनाए भने अन्य ब्याट्सम्यानले दोहोरो अंक जोड्न सकेनन् । काठमाडौंका सोमपाल कामी र मञ्जित श्रेष्ठले ३-३ विकेट लिए ।
१३७ रनको लक्ष्य लिएर मैदान उत्रिएको काठमाडौंले २० ओभरमा सबै विकेट गुमाएर १२५ रन मात्र बनाउन सक्यो । उसका लागि सन्दिप जहोराले २८ र सोमपालले २४ रन बनाए ।
काठमाडौंलाई सस्तैमा समेट्ने क्रममा आरिफ र शौरभले ३-३ विकेट लिए । रामनरेश गिरीको नाममा दुई विकेट रहयो ।
बलिङ र ब्याटिङ दुबैमा चम्किएका आरिफ शेख म्यान अफ दि म्याच बने ।

