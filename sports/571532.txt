मेस्सीको दुई गोलसँगै बार्सिलोना विजयी, रियलमाथि दबाव कायमै

३ बैशाख, काठमाडौं । लिओनल मेस्सीको दुई गोलको मदतमा बार्सिलोनाले रियल सोसिडाडलाई हराएको छ र लिग लिडर रियल मड्रिडमाथि दबाव कायमै राखेको छ ।
शनिबार भएको खेलमा बार्सिलोनाले रियल सोसिडाडमाथि ३-२ गोल अन्तरको जित निकालेको हो । त्यसअघि भएको खेलमा रियल मड्रिडले स्पोटिङ गिजोनलाई ३-२ ले नै हराएको थियो ।
घरेलु मैदान नाउक्याम्पमा भएको खेलको सबै गोल पहिलो हाफमा नै भएको थियो । १७ औं मिनेटमा बार्सिलोनालाई अग्रता दिलाएका मेस्सीले ३७ औं मिनेटमा अग्रता दोब्बर पारे ।
तर, ४२ औं मिनेटमा बार्सिलोनाका उम्टिटीले आत्मघाती गोल गरे । ४४ औं मिनेटमा पाको अलासरले गोल गर्दै बार्सिलोनाको अग्रता ३-१ मा पुर्‍याए ।
पहिलो हाफ सकिनु अघि नै रियल सोसिडाडका जाबी प्रिइटोले गोल गरे । दोस्रो हाफमा दुबै टिमबाट गोल हुन सकेन र बार्सिलोना विजयी भयो ।
दुई पटक पछि परेपनि रियलले जित्यो

यसअघि भएको खेलमा रियल मड्रिडले ९० औं मिनेटमा इस्कोले गरेको गोलको मदतमा स्पोटिङ गिजोनलाई ३-२ ले हराएको थियो । गिजोनको घरेलु मैदानमा भएको खेलमा रियल दुई पटक पछि परेको थियो तर, हार मानेन ।
१४ औं मिनेटमा कोपले घरेलु टोलीलाई अग्रता दिलाए । तीन मिनेटपछि नै इस्कोले बराबरी गोल फर्काए । दोस्रो हाफको पाँचौं मिनेटमा नै भास्गाले गोल गर्दै फेरि स्पोटिङ गिजोनलाई २-१ को अग्रता दिलाए ।
५९ औं मिनेटमा मोराटाले बराबरी गोल गरे । खेल बराबरीतर्फ उन्मुख भएको बेला ९० औं मिनेटमा इस्कोले गोल गरेपछि रियल मड्रिड विजयी भएको छ ।
जितपछि रियल मड्रिडको ३१ खेलबाट ७५ अंक भएको छ भने बार्सिलोनाको ७२ अंक छ । तर, बार्सिलोनाले एक खेल बढी खेलेको छ ।

