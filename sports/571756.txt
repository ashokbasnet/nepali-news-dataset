काठमाडौंमा चम्कदै मध्यपश्चिमको क्रिकेट क्लब

३ बैशाख, काठमाडौं । राजधानीमा जारी नेक्सिस यू-१६ राष्ट्रिय क्रिकेट प्रतियोगितामा मध्यपश्चिमको टिमले उत्कृष्ट प्रदर्शन गरेको छ । मध्यपश्चिमबाट प्रतिनिधित्व गर्दै प्रतियोगितामा सहभागी मध्यपश्चिम क्रिकेट क्लब छनोट चरणका सबै खेलमा बिजयी हुँदै क्वाटरफाइनलमा प्रवेश गरेको छ ।
छनोट चरण अन्तर्गत आइतबार सम्पन्न अन्तिम खेलमा युनाइटेड क्रिकेट क्लब बिर्तामोडलाई ३ विकेटले पराजित गर्दै मध्यपश्चिमको टिम क्वाटरफाइनलमा प्रवेश गरेको हो ।
टस जितेर पहिले ब्याटिङ रोजेको मध्यपश्चिमले ७ विकेटको क्षतीमा १ सय ६१ रन जोड्न सफल भयो । मध्यपश्चिमका भरत वलीले अर्धशतकीय पारी खेलेका थिए । उनले नटआउट ५१ रन प्रहार गरे भने बिशाल केसीले ३३ र लभकुश यादवले २१ रनको योगदान गरे ।
१ सय ६२ रनको लक्ष्य पछ्याउँदै मैदान प्रवेश गरेको युनाइटेड क्रिकेट क्लब, बिर्तामोड निर्धारित २० ओभरमा सबै विकेट गुमाउँदै ९० रनमा समेटिएको थियो ।
बिर्तामोडलाई सस्तैमा समेट्ने क्रममा मध्यपश्चिमका कप्तान दिपेन्द्र रावतले ३ विकेट लिएका थिए । त्यसैगरी लभकुश यादव र सौगात रानाभाटले समान २/२ विकेट लिएका थिए ।
आईतबार सम्पन्न प्रतियोगिताको म्यान अफ द म्याच मध्यपश्चिमका खेलाडी भरत वली घोषित भए ।
प्रतियोगिता अन्तर्गत शनिबार सम्पन्न खेलमा मध्यपश्चिमले जनमैत्री भक्तपुरको टिमलाई फराकिलो रन अन्तरले पराजित गरेको  थियो । जनमैत्री भक्तपुरलाई  १ सय ३८ रन अन्तरले पराजित गर्ने क्रममा मध्यपश्चिमका खेलाडीहरुको ब्याटिङ र बलिङले प्रतियोगितामा तहल्का मच्चाएको टिम ब्यवस्थापक तथा अन्तर्राष्ट्रिय स्कोरर होमेन्द्र क्षेत्रीले जानकारी दिए ।
प्रतियोगिताको दाबेदारको रुपमा हेरिएको मध्यपश्चिमले यसअघि शुक्रबार नेपाल पुलिस क्लबलाई पराजित गर्दै प्रतियोगितामा हृयाटि्रक गर्ने पहिलो टिम बनेको थियो । मध्यपश्चिमका खेलाडी सदभाव अन्सारी र भरत वलीले प्रतियोगितामा अर्धशतकीय पारी खेल्दै आएका छन् ।
पूर्व राष्ट्रिय खेलाडी दुर्गा सेनको बिशेष प्रशिक्षण तथा राष्ट्रिय स्कोरर होमेन्द्र क्षेत्रीको विशेष निगरानीमा रहेका मध्यपश्चिमका खेलाडीहरुलाई नेपाली क्रिकेट टिमका पूर्व कप्तान लेखबहादुर क्षेत्री, राष्ट्रिय टिमका सहायक प्रशिक्षक दिपेन्द्र प्रताप सिंह लगायतले प्रशिक्षण दिँदै आएका क्बका उपाध्यक्ष संगिन शर्माले बताए ।
प्रतियोगिता अन्तर्गत मंगलबार क्लबले क्वाटरफाइनलका लागि प्रतिष्पर्धा गर्ने टिम प्रशिक्षक नितेष विष्टले जानकारी दिए । बैशाख ५ गतेसम्म संचालन हुने प्रतियोगिताको बिजेताले १ लाख ५० हजार नगद प्राप्त गर्नेछ भने उपबिजेतालाई १ लाख नगर पुरस्कार प्रदान गरिने छ ।
 

