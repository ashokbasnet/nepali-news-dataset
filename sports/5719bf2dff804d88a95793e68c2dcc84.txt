क्रिकेट खेलाडीलाई जनही १ लाख रुपैयाँ प्रदान

काठमाडौ, मंसिर १८ – (अपडेट) ट्वान्टी ट्वान्टी विश्वकप क्रिकेटमा छनोट हुन सफल नेपाली राष्ट्रिय टोलीको सम्मानमा नेपाल क्रिकेट संघ क्यानले रात्री भोज र नगद पुरस्कार वितरण गरेको छ ।
ट्वान्टी ट्वान्टी विश्वकप क्रिकेटमा छनोट हुन सफल नेपाली राष्ट्रिय क्रिकेट टोलीका खेलाडिलाई नेपाल क्रिकेटसंघ क्यानले जनही १ लाख नगद पुरस्कार प्रदान गरेको छ । एक विशेष कार्यक्रमका बीच क्यानका पदाधिकारीले १५ जना खेलाडी र ४ जना अफिसियललाई जनही १ लाख रुपैयाँ नगद पुरस्कार प्रदान गरेको हो ।
चैत २ गतेदेखि बंगलादेशमा हुने ट्वान्टी ट्वान्टी विश्वकपमा छनोट भएको नेपाली क्रिकेट टोलीका सदस्यलाई सरकारले जनही १० लाख रुपैयाँ र नेपाल क्रिकेट संघ क्यानले जनही १ लाख रुपैयाँ पुरस्कार दिने निर्णय गरेको थियो । क्यानले बुधबार खेलाडीहरुलाई नगरपरिक्रमा गराउने कार्यक्रम तय गरेको छ ।
