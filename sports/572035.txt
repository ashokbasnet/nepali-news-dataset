प्रिमियर लिग लिडर चेल्सीलार्इ युनाइटेडले हरायो, उपाधि होडमा धक्का

४ बैशाख, काठमाडौं । लिग लिडर चेल्सीलाई दुई शून्यले पराजित गर्दै म्यान्चेस्टर युनाइटेड इंग्लिस प्रिमियर लिगको पाचौं स्थानमा उक्लिएको छ ।
यस पराजयसँगै चेल्सीले शीर्ष स्थानमा ७ अंकको अग्रता बनाउने अवसर गुमाउँदा उपाधि दौडमा टोटनहृयामले चुनौति दिन थालेको छ । लिगमा ३२ खेल खेलेर चेल्सीको ७५ र टोटनहृयामको ७१ अंक छ । उनीहरुभन्दा १ खेल कम खेलेको युनाइटेड ६० अंकसहित पाचौं स्थानमा छ ।
जोसे माउरिन्होको प्रशिक्षणमा रहेको युनाइटेडले जारी सिजन चेल्सीसँग दुई पटक हार ब्यहोरेको थियो । यसअर्थमा उसले चेल्सीसँग बदला पनि लिएको छ । माउरिन्होले चेल्सीलाई तीन पटक च्याम्पियन बनाएका थिए ।
घरेलु मैदान ओल्ड ट्राफोटमा खेलको सातौं मिनेटमै मार्को रासफोर्डको गोलमार्फत युनाइटेडले अग्रता लिएको थियो । दोस्रो हाफको चौथो मिनेटमा एण्डर हरेराले युनाइटेडका लागि दोस्रो गोल गरे ।
त्यसपछि दुवैले गोल गर्न सकेनन् । चेल्सीका सुपरस्टार इडेन हाजार्डलाई रोक्ने युनाइटेडको रणनीति हिजोको खेलमा प्रभावकारी देखिएको थियो ।

