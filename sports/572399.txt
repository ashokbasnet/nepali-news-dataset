कोलकत्ताले दिल्लीलाई हरायो, शीर्ष स्थानमा उक्लियो

४ बैशाख, काठमाडौं । इण्डियन प्रिमियर लिग क्रिकेट आईपीएलमा कोलकत्ता नाइट राइडर्सले दिल्ली डेयरडेभिल्सलाई ४ विकेटले पराजित गरेको छ र, अंक तालिकाको शीर्ष स्थानमा उक्लिएको छ ।
घरेलु मैदान फिराज साह कोट्ला मैदानमा दिल्लीले कोलकत्तासामू १६९ रनको लक्ष्य प्रस्तुत गरेको थियो, जसलाई कोलकत्ताले अन्तिम बल खेल्नु अघि ६ विकेट गुमाएर भेट्टायो । उसको जितमा मनिष पाण्डेले अविजित ६१ रनको महत्वपूर्ण पारी खेले ।
२१ रन जोड्दा ३ विकेट गुमाएको कोलकत्ताको पारी पाण्डे र युसुफ पठानले सम्हालेका थिए । पठान ५९ रन बनाएर आउट भए । सूर्यकुमार यादव ७ र क्रिस वक्स ३ रनमा आउट भए तर, पाण्डेले टिमलाई जिताए ।
वक्स अन्तिम ओभरको दोस्रो बलमा आउट भएका थिए र कोलकत्तालाई बाँकी ४ बलमा ९ रन चाहिएको थियो । तेस्रो बलमा सुनिल नरिनले एक रन लिएपछि ३ बलमा ८ रन चाहियो ।
तर, चौथो बलमा मनिष पाण्डेले छक्का हान्दै जितको आधार बनाए भने पाँचौं बलमा दौडिएर दुई रन लिँदै टिमलाई जित दिलाए ।
यसअघि पहिले ब्याटिङ गरेको दिल्लीले २० ओभरमा ७ विकेट गुमाएर १६८ रन बनाएको थियो । उसका लागि सञ्जु सामसनले ३९ रन बनाए भने रिशव पन्तले ३८ रन जोडे । अन्य ब्याट्सम्यान चल्न सकेनन् ।
नाथन कल्टर नाइलले ३ विकेट लिए ।
जितसँगै कोलकत्ता ५ खेलबाट ८ अंकसहित शीर्ष स्थानमा उक्लिएको छ ।

