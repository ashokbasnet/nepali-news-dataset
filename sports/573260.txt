पारस खड्काको टिम चौराहा क्वालिफायरमा, रुपन्देहीसँग भिड्ने

६ वैशाख, काठमाडौं । काठमाडौं गोल्डेन्सलाई पराजित गर्दै पारस खड्काको टिम चौराहा धनगढी प्रिमियर लिग क्रिकेट (डीपीएल)को क्वालिफायरमा प्रवेश गरेको छ । अब फाइनल प्रवेशका लागि रुपन्देही च्यालेन्जर्ससँग खेल्नेछ ।
बुधबार भएको इलिमिनेटरमा टिम चौराहाले बसन्त रेग्मीको टिम काठमाडौं गोल्डेन्सलाई ६ विकेटले पराजित गर्‍यो ।
काठमाडौंले प्रस्तुत गरेको १२३ रनको लक्ष्य टिम चौराहा १० बल बाँकी छँदा ४ विकेट गुमाएर भेट्टायो । उसका आरिफ शेखले १९ औं ओभरको दोस्रो बलमा चौका हान्दै जित पक्का गरे ।
यसअघिको ओभरमा काठमाडौंका सोमपाल कामी निकै महंगो सावित भएका थिए । उनको बलमा आरिफले दुई छक्का र एक चौका हानेका थिए र टिम चौराहाले १७ रन जोडेको थियो ।
आरिफ २२ रनमा अविजित रहे । उसका लागि अनिल मण्डलले ४४ रनको योगदान दिए भने पृथु वास्कोटाले २२ रन बनाए । कप्तान पारस खड्का भने १२ रनमा आउट भएका थिए ।
काठमाडौंका सन्तोष भट्टले २ विकेट लिए ।
यसअघि पहिले ब्याटिङ गरेको बसन्त रेग्मीको टिम काठमाडौं गोल्डेन्सले २० ओभरमा ६ विकेट गुमाएर १२३ रन बनाएको थियो । उसका लागि सुमित महर्जन र रोहित पौडेलले समान ३१-३१ रन बनाए भने नरेश बुढायरले २९ रनको योगदान दिए । सुवेन्दी पाण्डेले ११ रन जोडे ।
टिम चौराहाका अमर रौतेला र ललित राजवंशीले २-२ विकेट लिए ।
अब फाइनल प्रवेशका लागि टिम चौराहाले शक्ति गौचनको कप्तानीमा रहेको रुपन्देही च्यालेन्जर्ससँग खेल्नेछ ।
बुधबार नै भएको पहिलो क्वालिफायरमा रुपन्देही च्यालेन्जर्स शरद भेषावकरको बिराटनगर किङ्ग्ससँग पराजित भएको थियो ।

