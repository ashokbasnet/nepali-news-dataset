पत्रकार क्षेत्रीको सम्झनामा अन्तर मिडिया कप फुटसल प्रतियोगिता

काठमाडौं, साउन १० – प्रथम सूर्यकुमार क्षेत्री अन्तर मिडिया कप फुटसल प्रतियोगिता सोमबारदेखि ललितपुरको भैँसेपाटीमा सुरु भएको छ । पत्रकार तथा गीतकार सूर्यकुमार क्षेत्रीको सम्झनामा आयोजित प्रतियोगितामा १३ टिमको सहभागिता छ । लिगकम नकआउटमा हुने खेलमा सहभागी टोलीलाई चार समूहमा विभाजन गरिएको छ । समूह एमा नेपाल टेलिभिजन, माउन्टेन टेलिभिजन र नेपाल वाणी नेटवर्क तथा समूह बीमा कान्तिपुर, सेतोपाटी र नेपाल वान छन् ।
यस्तै समूह सीमा उज्यालो ९० नेटवर्क, इमेज र कास्ठमण्डप तथा समूह डीमा पिजे क्लब, नेपाल मण्डल, हिमालयन टाइम्स र एबिसी टेलिभिजन छन् । समूह चरणका सबै खेलमा आजै सकिने आयोजक गोलपोस्ट स्पोर्टस एण्ड ट्रेनिङ सेन्टरले जनाएको छ । चार समूहका विजेता र उपविजेता क्वाटरफाइनलमा पुग्ने छन् । क्वाटरफाइनलका खेला मंगलबार हुनेछ । फाइनल खेल बुधबार हुनेछ । यसैबिच प्रतियोगिताको उद्घाटन गर्दै सभामुख ओनसरी घर्ती मगरले पत्रकारहरुका बिच प्रतियोगिता हुन लागेकोमा खुसी व्यक्त गर्नुभयो ।
नेपाली पत्रकारिता र संगीतमा महत्वपूर्ण योगदान गरेको पत्रकार सूर्यकुमार क्षेत्रीको सम्झनामा प्रयोगिता आयोजना गरेकोमा उहाँले आयोजकलाई धन्यवाद पनि दिनुभयो । पत्रकार क्षेत्रीको गएको वैशाख १६ गते निधन भएको थियो ।
