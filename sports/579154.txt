डिपिएल आयोजनामा धनगढी क्रिकेट एकेडेमीलाई १५ लाख घाटा

१९ बैशाख, कैलाली । एक साताअघि धनगढीमा सम्पन्न पहिलो संस्करणको धनगढी प्रिमियर लिग क्रिकेट डिपिएलमा आयोजक धनगढी क्रिकेट एकेडेमीले करिव १५ लाख घाटा व्यहोरेको छ ।
आज धनगढीमा पत्रकार सम्मेलन गरी एकेडेमीले प्रतियोगिताको आयव्यय सार्वजनिक गरेको छ ।
प्रतियोगिताका लागि १ करोड ८२ लाख खर्च भएको र प्रायोजक, सहप्रायोजक, प्रदर्द्धक र टिकट बिक्रीबाट १ करोड ६७ लाखमात्र संकलन भएको पत्रकार सम्मेलनमा एकेडेमीका अध्यक्ष सुवास शाहीले जानकारी दिए ।
उनले प्रतियोगिता आयोजनावाट अपुग भएको करिव १५ लाख रकम सुदुरपश्चिमाञ्चल एकेडेमी र धनगढी क्रिकेट एकेडेमीले व्यहोर्ने जानकारी दिए ।
संयोजक शाहीले केही व्यक्ति र संस्थाबाट मौखिक रुपमा सहयोग गर्ने बचन गरेका भएपनि अहिलेसम्म रकम नआएको बताए ।

पत्रकार सम्मेलनमा सुदुरपश्चिमको क्रिकेट विकासमा महत्वपूर्ण योगदान पुर्‍याएका क्रिकेट प्रशिक्षक स्वर्गीय अर्जुन खड्काको परिवारलाई १ लाख २३ हजार सहयोगसमेत हस्तान्तरण गरिएको छ । डिपिएलको यस संस्करण उनै प्रशिक्षक खड्काप्रति समर्पित थियो ।
प्रतियोगिताको टिकटबाट उठेको रकमको २० प्रतिशत र डिपिएलका टीम कप्तानले दिएको जनही ५ हजार रुपैयाँ गरेर एक लाख २३ हजार ५ सय ९१ रुपैयाँ स्वर्गीय खड्काकी छोरी कञ्चन खड्कालाई हस्तान्तरण गरिएको हो ।
गत चैत्र २७ गते शुरु भएको प्रतियोगिता बैशाख ९ गते सम्पन्न भएको थियो । पहिलो पटक अक्सनको आधारमा खेलाडी छनौट गरी ६ टिम बनाएर प्रतियोगिता सञ्चालन गरिएको थियो । जसमा स्थानीय क्लब टीम चौराहाले उपाधि जितेको थियो ।

