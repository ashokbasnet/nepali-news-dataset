ओलम्पिक कमिटीको चुनाव अन्यौलमा

काठमाडौं, साउन २१ - आज हुने भनिएको नेपाल ओलम्पिक कमिटीको चुनाव अन्यौलमा परेको छ । पुनरावेदन अदालत पाटनले विवादकाबीच चुनाव नगर्न अन्तरिम आदेश जारी गरेपछि अन्यौल भएको हो । तर अन्तरिम आदेश पछि पनि चुनाव गराउने पक्षमा ओलम्पिक कमिटी जुटेको छ ।
चुनावका लागि भन्दैै बिहानै ओलम्पिक कमिटीका पदाधिकारी सातदोबाटोमा रहेको भवनमा पुगेपछि त्यहाँ प्रहरी तैनाथ गरिएको छ । ओलम्पिक भवनमा खटिएका प्रहरीले चुनाव गर्नका लागि भनेर पुगेका पदाधिकारीलाई भित्र प्रवेश गर्न दिएका छैनन् ।
नेपाल ओलम्पिक कमिटीका महासचिव जीवनराम श्रेष्ठले चुनाव रोक्न कुनै अन्तरिम आदेश नपाएको  र सबै तयारी भैसकेकाले चुनाव गर्ने पक्षमा जुटेको बताउनुभयो ।
नेपाल कुस्ती संघ, राष्ट्रिय मान्यता प्राप्त नेपाल कराते महासंघ र नेपाल र्याफ्टिङ एण्ड क्यानोनिङ संघका प्रतिनिधिलाई सहभागी नगराई चुनाव नगर्न हिजो अदालतले ओलम्पिक कमिटीलाई अन्तरिम आदेश दिएको हो ।
