विश्वकप छनोट प्रतियोगिता खेल्ने नेपाली क्रिकेट टिमका सदस्यलार्इ जनही ३ लाख प्रदान

काठमाडौं, फागुन ११ – आईसीसी विश्वकप छनोट प्रतियोगिता खेल्नका लागि नेपाली राष्ट्रिय क्रिकेट टिम शनिबार जिम्बावे जादैँछ । एक दिवसिय विश्वकपमा छनोट हुने लक्ष्य लिएको नेपाली टोलीलाई शुक्रबार प्रधानमन्त्री केपी शर्मा ओलीले एक कार्यक्रमकाबीच विदाई गर्नुभयो ।

बालुवाटारमा आयोजित बिदाई तथा सम्मान कार्यक्रममा प्रधानमन्त्री ओलीले यो सम्मानले अझ ठूलो सम्मानका लागि युवा क्रिकेटरहरुलाई प्रेरणा मिलोस भन्नुभयो । अबको सरकार पाँच वर्षका लागि स्थिर हुने बताउँदै प्रधानमन्त्री  ओलीले भन्नुभयो, ‘क्षमताले भ्याएसम्म समग्र खेलकुद विकासमा लागि पर्नेछ ।’
कप्तान पारस खड्काले लामो लगानीपछि नेपाली क्रिकेट यो स्थानमा आइपुगेको बताउँदै नेपाली खेलकुदको विकासका लागि यो सरकारले फुटबल र क्रिकेटका लागि कम्तिमा एक एक वटा अन्तर्राष्ट्रिय स्तरको रंगशाला बनाउन आग्रह गर्नुभयो । 
विश्वकप छनोट प्रतियोगिताको सन्दर्भमा बोल्दै कप्तान खड्काले पहिलो खेलमा जिम्बावेलाई हराउने लक्ष्य राखेको बताउनुभयो । व्यक्तिगत रुपमा खेलाडी राम्रो रहेको प्रतिक्रिया दिँदै नेपाली टिमको मनोबल उच्च रहेको बताउनुभयो । डिभिजन टू मा युएईसँगको खेलले नेपाली ब्याटिङमा पनि आत्मविश्वास बढेको उहाँले बताउनुभयो । ‘पहिलो म्याचमा जिम्बावेलाई हराउने लक्ष्य राखेका छौं, स्कटल्याण्ड र हङ्कङलाई हराएमा हामी पुनः एक दिवसिय मान्यता पाउन सक्नेछौं ।’ कप्तान खड्काले भन्नुभयो ।
प्रशिक्षक जगत टमाटाले प्रतियोगिताको यात्रा कठीन भएपनि नेपाली टिम पनि कमजोर नरहेको बताउनुभयो । ‘अन्तिम बलसम्म हामी फाइट गर्न सक्छौं भन्ने कुरा डिभिजन टूमा प्रमाणित गरिसकेका छौं ।’ प्रशिक्षक टमाटाले भन्नुभयो, ‘जिम्बावेको विकेटले स्पीनरलाई साथ दिने भएकाले हामीले टिममा एक स्पीनर (सहाव आलम) थपेका छौं ।’
नेपाली टिम पछिल्लो समय अन्तर्राष्ट्रिय प्रतियोगितामा व्यस्त रहेका कारण फिट भएको प्रशिक्षक टमाटाले बताउनुभयो । नेपाली टिम शनिबार जिम्बावे तर्फ प्रस्तान गर्नेछ ।
समूह ‘बी’मा नेपालसँगै जिम्बावे, अफगानिस्तान, स्कटल्याण्ड र हङकङ रहेका छन् । समूहका शीर्ष तीन टिम सुपर सिक्स राउण्डमा पुग्नेछन् । फागुन २० गतेबाट सुरु हुने प्रतियोगिता अघि नेपालले युएई र वेष्ट इण्डिजसँग अभ्यास म्याच पनि खेल्नेछ । कार्यक्रममा डिभिजन टू मा उत्कृष्ट प्रदर्शन गर्दै विश्वकप छनोटको यात्रा तय गरेको नेपाली टिमलाई पूर्व घोषित नगद पुरस्कार प्रदान गरिएको छ ।
आईसीसी विश्व क्रिकेट लिग डिभिजन टू मा शीर्ष दुई भित्र रहन सफल नेपाली टिमका प्रत्यक सदस्यलाई प्रधानमन्त्री केपी शर्मा ओलीले अघिल्लो साता जनही तीन लाख दिने घोषणा गर्नुभएको थियो ।
विदाईका क्रममा प्रधानमन्त्री ओलीले सबै खेलाडी, प्रशिक्षक तथा ब्यवस्थापन टिमका सदस्यलाई नगद प्रदान गर्नुभयो । साथै मदन भण्डारी स्पोर्टस फाउण्डेसनले पनि सबै सदस्यलाई १–१ लाख नगदबाट पुरस्कृत गरेको छ ।
