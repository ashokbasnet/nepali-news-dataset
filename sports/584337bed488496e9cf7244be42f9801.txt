क्यानको भ्रष्टाचारबारे छिट्टै थाहा हुन्छ : कार्की

काठमाडौं, जेठ १३ - अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीले क्रिकेट एशोसिएसन अफ नेपाल क्यानभित्रको भ्रष्टाचारबारे चाँडै थाहा हुने बताउनुभएको छ ।
राष्ट्रिय कराँते महासंघले काठमाडौंमा गरेको कार्यक्रममा प्रमुख आयुक्त कार्कीले क्यानमा भएको भ्रष्टाचारको छानविन अन्तिम चरणमा पुगेको भन्दै चाँडै यसबारे यथार्थ बाहिर आउने खुलासा गर्नुभएको हो ।
क्यानले लामो समयसम्म खेलाडीलाई तलब नदिएको, आइसिसी लगायत निकायबाट प्राप्त रकम पारदर्शी नभएको लगायत मुद्दा उठाएर राष्ट्रिय टीमका खेलाडीले आन्दोलन गरेपछि अख्तियारले क्यानबारे छानबिन गरिरहेको छ । अख्तियारले क्यानका पदाधिकारीलाई पालैपालो अख्तियारमा बोलाएर बयान लिएको थियो ।
प्रमुख आयुक्त कार्कीले अख्तियारले अरु खेलकुद संघभित्रका भ्रष्टाचारलाई पनि नछोड्ने भन्दै कुनैपनि संघमा भइरहेको भ्रष्टाचारबारे जानकारी पाए अख्तियारलाई खबर गर्न आग्रह गर्नुभयो ।
'अख्तियारले मात्रै आफैमात्र केही गर्न सक्दैन' उहाँले भन्नुभयो 'तपाईहरुलाई भ्रष्टाचार भएको थाहा भए चुपचाप नबस्नुहोस् । हामीलाई खबर गर्नुहोस् भ्रष्टाचारविरुद्धको शुन्य सहनसिलता अनुसार हामी कारबाही गर्छौ ।'
