घरेलु समर्थकले गरे बोल्टलाई भावपूर्ण विदाई

२८ जेठ, काठमाडौं । आगामी अगष्टमा हुने विश्व च्याम्पियनसिपपछि सन्यासको घोषणा गरिसकेका कीर्तिमानी धावक उसेन बोल्टले घरेलु ट्र्याकको आफ्नो अन्तिम खेलमा १०० मिटरतर्फ जित हासिल गरेका छन् ।
३० वर्षीय बोल्ट यसै वर्षदेखि खेलजीवन पूर्णबिराम लगाउनेछन् त्यसैले जमैकाको किंग्सटनमा ३० हजार भन्दा बढी समर्थक उनको भावनात्मक बिदाईका लागि रंगशालामा उपस्थित थिए । रंगशाला हाउसफुल भएको थियो ।
८ पटकका ओलम्पिक बिजेता बोल्टको सम्मानका लागि आयोजना गरिएको ‘सेल्युट टू लेजेन्ट’ प्रतियोगितामा उनले १०० मिटरतर्फको दूरी १०.०३ सेकेण्डमा पूरा गर्दै स्वर्ण पदक जिते ।
‘दौड त सबै ठीकै थियो, मलाई लाग्दैछ कि १०० मिटर दौडका क्रममा म आजजति नर्भस कहिल्यै भएको थिइन ।’ बोल्टले भने ।
सन् २००८को ओलम्पिकमा १०० र २०० मिटर दौडमा स्वर्ण जितेका उनले त्यसयताका दुवै ओलम्पिकमा यी दुवै प्रतिस्पर्धामा स्वर्ण जिते । त्यस्तै सन् २०१२ र २०१६ को ओलम्पिकमा ४ गुणा १०० मिटर दौडमा पनि उनले स्वर्ण जिते ।
सन् २००७ को विश्व च्यामिपयनसिपमा दुई रजत जितेका बोल्टले २००९ यता चार विश्व च्याम्पियनसिपमा ११ स्वर्ण जितेका छन् ।
अगष्टमा लण्डनमा हुने विश्व च्याम्पियनसिपमा भने उनले १०० मिटरमा बढी तयारी गर्ने बताइसकेका छन् । विश्वका सबैभन्दा तीव्र गतिका धावक बोल्टसँग १०० मिटरदूरीमा ९.५८ सेकेण्डको विश्व कीर्तिमान र ९.६३ सेकेण्डको ओलम्पिक कीर्तिमान छ ।

