भैरहवामा एक्सपर्ट क्रिकेट च्याम्पियनसीप लिग सुरु, वाल्मिकीको पहिलो जित

२८ जेठ, भैरहवा । आइतबारबाट भैरहवामा सुरु भएको एक्सपर्ट क्रिकेट च्याम्पियनसिप लिग प्रतियोगिताको पहिलो दिनको खेलमा वाल्मिकी शिक्षा सदन चितवन बिजयी भएको छ । राजन मेमोरीयल उच्च माबि काठमाडौं र सत्यवति उच्च माबि तनहु बीचको खेल बराबरीमा टुङ्गेको छ ।
वाल्मिकीले सिद्धार्थ शिसु सदन कैलालीलाई ४० रनले पराजित गरेको हो ।
स्थानीय सिद्धार्थ रंगशाला भैरहवामा सम्पन्न पहिलो खेलमा टस हारेर ब्याटिङ गरेको वाल्मिकीले निर्धारीत २० ओभरको खेलमा ९ विकेट गुमाउदै १ सय १ रनको योगफल तयार गरेको थियो ।
वाल्मिकीका लागि सन्देश सापकोटालेे ३६ बल सामना गर्दै ३ चौका र २ छक्काको मद्दतले सर्वाधिक ३९ रन बनाउँदै म्यान अफ द म्याच भए । त्यस्तै समिर थापाले १८ र सुजन चापागाईले १२ रनको योगदान गरे ।
बलिङमा सिद्धार्थ शिसु सदन कैलालीका सौरभ हमालले ३, आयुष ढकालले २ र दिपेन्द्र शाही तथा रबिन्द्र धामीले समान एक-एक विकेट लिए ।
जितका लागि पाएको १ सय २ रनको लक्ष्य पछ्याउने क्रममा सिद्धार्थ शिसु सदन १४ ओभर ४ बलमा सबै विकेट गुमाई ६१ रनमै समेटिन पुग्यो । बिनोद खत्रीले सर्वाधिक १५ बाहेक कसैले पनि दोहोरो अंकको योगफल तयार गर्न सकेनन् । वाल्मिकीका सुलभ बराल, समिर अधिकारी र आशिष लम्सालले समान २/२ विकेट लिए भने दिपेश मुल्मी र मनिस थापाले एक-एक विकेट लिए ।
त्यस्तैगरी सोही मैदानमा राजन मेमोरियल उच्च मावि काठमाडौं र सत्यवति उच्च माबि तनहुबीच सम्पन्न दोश्रो खेल टाई भएको छ ।
टस जितेर ब्याटिङ गरेको राजन मेमोरियलले निर्धारीत २० ओभरमा ७ विकेट खर्चदै १ सय ६ रन बनाएको थियो । जसमा सुजन रायमाझीले ४४ र अमित कुमार महतोले १३ रन बनाए । रायमाझी म्यान अफ द म्याच भए ।
बलिङमा सत्यवतिका सन्दिप मगराती र सुशील गिरीले एक-एक विकेट लिए ।
१ सय ७ रनको विजयी लक्ष्य पछ्याउने क्रममा सत्यवतिले पनि ७ विकेटको क्षतिमा १ सय ६ रननै बनाएपछि खेल बराबरीमा टुंगिएको छ ।
सत्यवतिका सितल सुनारले ३५ र रुपक बरालले २७ रन बनाए । राजन मेमोरियलका निरोज खड्काले २, सुशन कार्की र संगम नेपालले एक-एक विकेट लिए ।
समूह चरणको लिग खेल भएकाले दुवै टिमले समान एक-एक अंक पाएका छन् ।
हिमालयन क्रिकेट एकेडेमीको आयोजना तथा एक्सपर्ट एजुकेशन एण्ड भिजा सर्भिसेजको मुख्य प्रायोजनामा सुरु भएको प्रतियोगितामा रुपन्देही, चितवन, तनहु, काठमाडौं, कैलाली र कञ्चनपुर गरी ६ जिल्लाका विद्यालयहरुको टिम सहभागि रहेको आयोजक संस्थाका प्रबन्ध निर्देशक तथा प्रतियोगिता निर्देशक सुभाष प्रधानले बताए ।
प्रतियोगिताको विजेताले एक लाख रुपैयाँ र ट्रफी प्राप्त गर्ने छन् ।
सोमबारको पहिलो खेलमा रुपन्देहीको न्यू होराइजन उच्च माबि र सिद्धार्थ शिसु सदन कैलाली तथा दोश्रो खेलमा सत्यवति उच्च माबि तनहु र अनिरुद्ध उच्च माबि कञ्चनपुर बीच खेल हुने प्रतियोगिताका टेक्निकल डाइरेक्टर सञ्जय गुरुङले जानकारी दिए ।

