रियल मड्रिड फेरि रोकियो, मौका गुमायो

असोज ९ – स्पेनिस ला लिगाको लिडर रियल मड्रिडले लगातार दोस्रो खेलमा जित निकाल्न सकेन । ला लिगा अन्तर्गत शनिबार राति भएको खेलमा लास पालमससँग २–२ को बराबरीमा रोकिएको रियल मड्रिडले अंक दूरी बढाउने मौका गुमायो । रियलका लागि करिम बेन्जिमा र मार्को एसेनसिओले एक एक गोल गरे । यस्तै लास पालमसका लागि डोमिनगुएज र अ्राउजोले एक एक गोल गरे । ३३ औं मिनेटमा एसेनसिओले गोल गर्दै रियललाई सुरुवाति अग्रता दिलाए । त्यसको पाँच मिनेटपछि डोमिनगुएजले लास पालमसका लागि बराबरी गोल फर्काए ।६७ औं मिनेटमा बेन्जिमाले गोल गर्दै रियललाई फेरि अग्रता दिलाए । तर खेल सकिन पाँच मिनेट हुँदा लास पालसमका अ्राउजोले गोल गर्दै खेल बराबरीमा ल्याए । यो खेल जितेको भए रियल मड्रिडले बार्सिलोनासँग तीन अंकको दूरी कायम गर्ने थियो । तर बराबरीले रियल बार्सिलोना भन्दा मात्रै एक अंकले अघि छ । शीर्ष स्थानको रियल मड्रिडको ६ खेलबाट १४ अंक भएको छ । यस्तै राति नै भएको खेलमा सेभिल्लालाई ३–१ ले हराएको एथ्लेटिको बिल्बाओ १२ अंकसहित तेस्रो स्थानमा उक्लिएको छ । अर्को खेलमा एइबरले रियल सोसिडाडलाई २–० ले हरायो ।
