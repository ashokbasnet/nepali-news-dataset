एकदिवशीय प्रतियोगिताको फाइनलमा भारत र पाकिस्तान पहिलो पटक भिड्दै

इंग्ल्याण्डमा जारी च्याम्पियन्स ट्रफी क्रिकेटको उपाधिका लागि चीर परिचित प्रतिद्धन्दी पाकिस्तानसँगको भेट पक्का भएसँगै भारतीय क्रिकेट कप्तान बिराट कोहलीले प्रतियोगितामा पाकिस्तानको प्रदर्शन शानदार रहेको प्रतिक्रिया दिएका छन् ।
भारत बिहीबारको दोस्रो सेमिफाइनलमा बंगलादेशलाई ९ विकेटले हराउँदै फाइनलमा पुगेको हो ।
प्रतियोगिताको आफ्नो पहिलो खेलमा भारतसँग सजिलै पराजित भएको पाकिस्तानले सेमिफाइनलमा घरेलु टोली इंग्ल्याण्डलाई पराजित गरेको थियो ।
‘उनीहरुले आफूलाई राम्रो ढंगले बदलेका छन् ।’ बिहीबारको खेलपछिको पत्रकार सम्मेलनमा भारतीय कप्तान कोहलीले भने ।
पहिलो खेलमा भारतसँग पराजित भएपनि त्यसपछिका दुई खेलमा शीर्ष बरियाताको दक्षिण अफि्रका र त्यसपछि श्रीलंकालाई हराएको थियो । सेमिफाइनलमा घरेलु टोलीलाई स्तब्ध पार्दै आइतबार हुने फाइनलमा स्थान बनायो ।
‘उनीहरुले तुलनात्मक रुपमा आफूभन्दा बलिया टोलीलाई पराजित गरे । उनीहरुले एक टिम गेम खेले ।’
भारत र पाकिस्तानबीचको फाइनल विश्वमै सबैभन्दा धेरै हेरिने खेलमध्ये एक पर्छ । र यी दुई टोली एकदिवशीय प्रतियोगिताको फाइनलमा पहिहलो पटक खेल्दैछन् ।
‘फाइनलमा तपाईं जोसुकै सँग खेल्नुस्, त्यो जहिले पनि चुनौतिपूर्ण हुन्छ किनभने जव एक पटक तपाई यो ठूलो खेल भन्ने सोच्नुहुन्छ, तपाईको मानसिकता बदलिन्छ ।’ कोहलीले भने ।
बंगलादेशले दिएको २६५ रनको लक्ष्य पछ्याउने क्रममा भारतका रोहित शर्माले अविजित १२३ रनको पारी खेले भने बिराटले ९६ रन बनाए । शिखर धवनले ४६ रन बनाएर आउट भएका थिए ।

