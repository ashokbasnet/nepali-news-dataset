१२ औं दक्षिण एसियाली खेलकुदको सिलोङमा उद्घाटन (फोटोसहित)

सुफल काफ्ले/उज्यालो । 

सिलोङ/भारत, माघ २२ – शनिबार पहाडी पर्यटकीय सहर मेघालयको सिलोङमा १२ औं दक्षिण एसियाली खेलकुद प्रतियोगिताको उद्घाटन समारोह आयोजना गरिएको छ । 
शुक्रबार बेलुका गुवाहटीको इन्दिरागान्धी एथलेटिक्स स्टेडियममा उद्घाटन समारोह भएको थियो । भारतका प्रधानमन्त्री नरेन्द्र मोदीले गुवाहटीमा प्रतियोगिताको उद्घाटन गर्नुभएको थियो । सिलोङमा भने मेघालय राज्यका मुख्य मन्त्री मुलुङ सङमाले उद्घाटन गर्नुभयो । सन् १९८४ मा काठमाडौंबाट सुरु भएको प्रतियोगिता पहिलोपटक दुई स्थानमा आयोजना हुन लागेको हो । नेपालबाट प्रतियोगितामा सहभागी २३ खेलका ३ सय ८७ खेलाडी र पदाधिकारीको प्रतिनिधित्व गर्दै तेक्वान्दोकी आयशा शाक्यले सिलोङ उद्घाटन समारोहमा नेपालको राष्ट्रिय झण्डा बोकिन । फागुन चार गतेसम्म हुने प्रतियोगितामा नेपालबाट २३ खेलमा तीन सय ८४ खेलाडीले सहभागिता जनाउने छन् । प्रतियोगितमा सार्क देशका दुई हजार ६ सय भन्दा धेरै खेलाडीले २३ खेलका दुईसय २८ स्पर्धामा प्रतिस्पर्धा गर्नेछन् । 
२३ खेलमध्ये १६ खेल गुवाहटीमा र ७ खेल सिलोङमा हुनेछ ।
