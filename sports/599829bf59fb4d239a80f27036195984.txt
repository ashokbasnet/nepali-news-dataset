ए डिभिजन लिग : आरसिटीसँग मनाङ स्तब्ध

काठमाडौं, पुस २८ - सहिद स्मारक ए डिभिजन लिग फुटबल अन्तर्गत प्रतियोगितामा अन्तर्गत शनिवार भएको खेलमा रानी पोखरी कर्नर टिम आरसिटी विजयी भएको छ । 

दशरथ रंगशालामा मनाङ मर्स्याङ्दी क्लवलाई २–१ ले स्तब्ध पार्दै आरसिटीले ३ अंक हात पारेको छ । आरसिटीसँग पराजित हुँदै मनाङले लिगको शिर्ष स्थानमा उक्लने मौका गुमाएको छ ।

आरसीटीलाई जिताउन खेलको दुवै गोल अमर डंगोलले गोल गरे । उनले खेल सुरु भएको नवौं र एघारौं मिनेटमा गोल गरेका थिए । मनाङका निराजन मल्लले ६० औं मिनेटमा एक गोल फर्काए पनि त्यसले हार टार्न सकेन ।

यो नतिजा पछि आरसिटी २६ अंक सहित तालिकाको तेश्रो स्थानमा उक्लिएको छ । पहिलो स्थानमा रहेको थ्रीस्टार र दोश्रो स्थानमा रहेको मच्छिन्द्र क्लवले पनि समान २६ अंक नै भए पनि उनीहरुले आरसिटीको भन्दा १ खेल कम खेलेका छन् ।

चौथो स्थानमा रहेको मनाङ्गको भने २५ अंक छ ।
