खस्किदै नेपाली महिला क्रिकेटको स्तर, के अब फेरिएलान प्रशिक्षक र कप्तान ?

-राजु चौधरी, ईमेज

काठमाडौं, मंसिर १८ । विश्व क्रिकेटमा नेपाली पुरुष क्रिकेट टिमले आशा जगाई रहँदा महिला क्रिकेटको स्तर भने दिनप्रति दिन खस्कदै गईरहेको छ ।

नेपाली महिला क्रिकेट टोलीको स्तर खस्किएको कुराको पुष्टि गर्छ हाल थाईल्याण्डमा भईरहेको टि–ट्वान्टी महिला एसिया कप प्रतियोगितामा नेपालको प्रदर्शनले ।

प्रतियोगितामा सबै ५ खेल खेलेको नेपालले सबै खेलमा लज्जास्पद हार बेहोर्‍यो । जसका कारण टिमको प्रशिक्षक र कप्तान माथि नै औला सोझिएको छ ।

नेपाली महिला क्रिकेटको स्तर खस्किएको प्रति चिन्ता जनाउँदै क्रिकेट समर्थकहरु प्रशिक्षक राजु बस्न्यात र कप्तान रुबिना क्षेत्रीको राजीनामा समेत माग गरेका छन् ।

सामाजिक संजाल मार्फत उनीहरुले महिला क्रिकेटको स्तर वृद्धिका लागि तत्काल प्रशिक्षक र कप्तानले राजीनामा दिनुपर्ने माग राखेका छन् ।

एक क्रिकेट समर्थक सन्जय प्रशन्न धरेलले भने–“नेपाली महिला क्रिकेटको अवस्था बारे कसैलाई चिन्ता छैन, सुधारका लागि पहिले प्रशिक्षक र कप्तानलाई हटाउनु जरुरी छ ।” उनले विवादमा तानिएका प्रशिक्षकले तत्काल राजीनामा समेत दिनुपर्ने बताए ।

नेपाली क्रिकेटको विकासका लागि घचघच्याउन गठन भएको क्रिकेट समर्थक समाजले पनि महिला क्रिकेटको विकासका लागि व्यापक सुधार आवश्यक रहेको बताएको छ ।

 सामाजिक संजालमा आक्रोश

थाईल्याण्ड र हङकङ भएको प्रदर्शनले अहिले नेपाली क्रिकेट समर्थकहरुबीच हल्लीखल्ली मच्चिएको छ । लगातार खराब प्रदर्शन गरेपछि अहिले सामाजिक संजाल मार्फत नै समर्थकहरुले प्रशिक्षक र कप्तानको राजीनामा माग गरेका छन् ।

फेसबुकमा खिलराज नेपाल लेख्छन्–‘थाईल्याण्डसंग पनि लज्जास्पद हार भएपछि नेपाली टिमले आफ्नो थाईल्याण्ड भ्रमणको औचित्य नै समाप्त पारिदिएको छ ।’

यसरी नै धेरै समर्थकहरु फेसबुक माथि आक्रोश पोखेका थिए । प्रमोद बज्राचार्यले व्यङग्यात्मक ढंगले आक्रोश पोखेका छन्–‘राजु प्रभाईभेट लिमिटेडको चुरीफुरी समाप्त, क्रिकेटको नाममा एक पछि अर्को क्रिकेटको बजेट समाप्त ।

 बिबादमा परे कप्तान र प्रशिक्षक

एशिया कपमा खराब प्रदर्शन गरेपछि यतिबेला प्रशिक्षक राजु र कप्तान रुविना सबै तारो बनेका छन् । विशेषगरि प्रशिक बस्न्यात अहिले एउटा विवादमा समेत मुछिएका छन् ।

हङकङमा उनले महिला खेलाडीहरुमाथि यौन दुर्व्यवहार तथा गाली गलोज गरेको जस्ता घटना सार्वजनिक भएपछि उनी विवादमा मुछिएका छन् । तिनै प्रशिक्षक एसिया कपको लागि पनि छनौट भएपछि विरोधका स्वरहरु बाहिर आए ।

स्वंम खेलाडीहरु पनि त्यहाँ भएका घटना सार्वजनिक गरेका छन् । एउटा अडियो टेपमा दुई खेलाडीले प्रष्ट रुपमा प्रशिक्षको ज्यादतीको बारेमा बोलेका छन् । तर उनीहरु बाहिर सार्वजनिक हुन चाहदैनन् कारण व्यक्तिगत सुरक्षा ।

राष्ट्रिय टोली छनोट पनि विवादरहित हुन सकेन। कारण हङकङमा नेपालको तर्फबाट अलराउण्ड प्रदर्शन गरेकी निर्मलाकुमारी शाही टिममा थिइनन् ।

विश्वकप छनोटमा थाइल्याण्ड विरुद्धको पहिलो खेलमा निर्मलाले मात्र दोहोरो अंक स्कोर गर्दै ३६ रन बनाएकी थिइन् भने बलिङमा पनि सर्वा्धिक ४ विकेट लिएकी थिइन ।

जसका कारण क्रिकेट समर्थकहरु धेरै आक्रोशित बने । त्यहीबीचमा विवादमा तानिएका प्रशिक्षक बस्न्यात पुनः प्रशिक्षक बनेपछि विवादको झन सिमै रहेन ।

यस्तो रह्यो एशिया कपमा नेपालको प्रदर्शन

राउण्ड रोबिनको आधारमा खेलाईको प्रतियोगितामा नेपालले पाँच वटा खेल खेल्ने अवसर पायो । जुन पाँचै खेलमा नेपालले लज्जास्पद हार व्यहोर्न बाध्य भयो ।

बलिङमा केही सम्मानजन अवस्था देखाएपनि व्याटिङ भने पुरै कहिल्यै नखेलेको खेलाडी जस्तै बन्यो ।

नेपालले प्रतियोगिताको पहिलो खेलमा टेष्ट राष्ट्र पाकिस्तानसंग ४७ रन, श्रीलंकासंग २३ रन, बंगलादेशसंग ४१, थाइल्याण्डसंग ६३ र अन्तिम खेलमा भारतसंग २१ रन मात्रै जोड्न सक्यो ।

यस नतिजालाई हेर्दा नेपालको स्तर कहाँ पुग्यो भन्ने प्रष्ट हुन्छ ।
