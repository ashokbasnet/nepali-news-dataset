डोपिङको समस्याप्रति विश्व कीर्तिमानी बोल्ड चिन्तित, ‘खेललाई मर्न दिनुहुन्न’

आफ्नो करियरको अन्तिम प्रतियोगितामा दौडिने तयारी गरिरहेका बोल्टले एथ्लेटिक्स खेललाई मर्न नदिने हो भने खेलाडीहरुले प्रतिबन्धित शक्तिबर्धक औषधिको सेवन बन्द गर्नुपर्ने बताए ।

रुसमा सरकारी निकायहरुले नै डोपिङलाई संरक्षण दिएको प्रतिवेदनतर्फ इङ्गित गर्दै बोल्टले डोपिङको समस्या अहिलेसम्मकै तल्लो स्तरमा रहेको र यहाँभन्दा तल झर्ने ठाउँ नै नभएको प्रतिक्रिया दिए ।

एथ्लेटिक्सलाई बचाउन खेलकुदमा लागेका सबैले डोपिङ विरुद्ध आवाज उठाउनुपर्ने र जिम्मेवार निकायले पनि ठोस कार्यक्रम ल्याउनुपर्ने बोल्टको सुझाव छ ।

ओलम्पिक खेलकुलमा कीर्तिमानी ८ वटा स्वर्ण पदक जितेका बोल्टले यही शुक्रबारबाट लण्डनमा सुरु हुने एथ्लेटिक्स विश्व च्याम्पियनसिपमा प्रतिस्पर्धा गर्दै छन् ।

सय मिटर र चार गुणा सय मिटर रिलेमा दौडिन लागेका बोल्ट यसपटक भने दुई सय मिटरमा दौडिने छैनन् ।

लण्डनमा हुने यो प्रतियोगिता जमैकन धावक बोल्टको लोभलाग्दो खेल करियरको अन्तिम प्रतिस्पर्धात्मक खेल हुनेछ ।
