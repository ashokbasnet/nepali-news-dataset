टुट्यो टोटनह्यामको सपना, च्याम्पियन्स लिगबाट बाहिरियो

मंसिर ८ – इंग्लिस क्लब टोटनह्याम च्याम्पियन्स लिगको समूह चरणबाटै बाहिरिएको छ । मंगलबार राति भएको खेलमा मोनाकोसँग २–१ ले पराजित भएर समूह इमा रहेको टोटनह्याम प्रतियोगिताबाट बाहिरिएको हो । पहिलो हाफमा गोलरहित बराबरी भएको खेलमा मोनाकोका लागि ४८ औं मिनेटमा डजिब्रिल सिडिबीले पहिलो गोल गरे । ५२ औं मिनेटमा पाएको पेनाल्टीको अवसरलाई सदुपयोग गर्दै ह्यारी केनले टोटनह्यामका लागि बराबरी गोल फर्काए । तर त्यसको एक मिनेटपछि थोमस लेमारले सुन्दर गोल गर्दै मोनाकोलाई जिताए । जितसँगै मोनाको भने अन्तिम १६ मा पुगेको छ । पाँच खेलबाट ११ अंक जोडेको मोनाको समूहको शीर्ष स्थानमा छ । यस्तै राति नै भएको खेलमा सिएसकेए मस्को र  बायर लेभरकुशनले १–१ बराबरी खेले । टोटनह्याम पराजित भएकाले लेभरकुशन अन्तिम १६ मा पुग्न सफल भयो ।
