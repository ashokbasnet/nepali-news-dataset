विम्बल्डन विजेता बोरिस बेकर बैंकक्रप्ट घोषित

८ असार, काठमाडौं । तीन पटकका विम्बल्डन टेनिस विजेता बोरिस बेकरलाई लण्डनको एक अदालतले बैंकक्रप्ट घोषित गरेको छ ।
४९ वर्षीय जर्मन खेलाडी बोरिसले निजी बैंकको एक र्फमलाई ठूलो रकम बुझाउनु पर्ने थियो र अदालतले उनले रकम तिर्न सक्ने पर्याप्त प्रमाण नभएको बताएको छ ।
सुनुवाई लण्डनमा भएको थियो । तर, बोरिस त्यहाँ थिएनन् ।
उनी अहिले कोच छन् र बीबीसी तथा अन्य मिडियामा विश्लेषण गर्छन् ।
अदालतका रजिस्ट्रार क्रिस्टिन डेरेटले भने कि उनले बडो दुःखका कारण फैसला गर्दैछन् कि बोरिसले पैसा तिर्न सक्दैनन् । उनले भने, मलाई याद छ, उनी सेन्टर कोर्टमा खेल्थे । र, यसले शायद मेरो उमेर पनि पत्ता लाग्छ ।’
दुई वर्षअघि लिएको ऋणलाई लिएर बोरिसलाई टाट पल्टिएको घोषणा गर्न माग गर्दै निवेदन परेको थियो ।
बोरिसले भने एक महिनाभित्र आफू रकम तिर्ने तयारी गरिरहेका बेला फैसला आएको बताएका छन् । उनका वकिलले सुनुवाई २८ दिनसम्म रोक्न माग पनि गरेका थिए । तर, उनको आग्रहलाई अस्वीकार गर्दै बैंकक्रप्ट घोषित गरिएको छ ।
बोरिसले १९८५, १९८६ र १९८९ मा विम्बल्डन जिथेका थिए । अष्ट्रेलियन ओपेन र अमेरिकन ओपन समेत जितेका उनी खेल जीवनपछि मिडियासँग जोडिन पुगे । २०१३ देखि २०१६ सम्म पूर्वनम्बर वान नोभाक जोकोभिचको कोच पनि रहेका थिए ।

