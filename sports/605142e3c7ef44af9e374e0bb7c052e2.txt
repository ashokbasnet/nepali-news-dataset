राखेपका सदस्य सचिव विष्टले गरे आफ्नौ तलब कटौती

काठमाडौं, साउन २७ - राष्ट्रिय खेलकुद परिषदले बोर्ड सदस्यहरुको तलब कटौती गरेको छ । सदस्य सचिव केशवकुमार विष्टले गरेको प्रस्ताव अनुसार खेलकुद परिषद्को हालै बसेको बोर्ड बैठकले बोर्डका सदस्यहरुले पाउँदै आएको मासिक १२ हजार रुपैयाँ तलब कटौती गर्ने निर्णय गरेको छ ।
यसअघिका सदस्य सचिव युवराज लामाको पालामा बोर्ड सदस्यलाई समेत मासिक १२ हजार रुपैयाँ तलब दिने निर्णय गरिएको थियो । खेलकुद मन्त्री पुरुषोत्तम पौडेलको अध्यक्षतामा बसेको बैठकले तलब कटौतीको निर्णय गरे सँगै परिषद्को  मासिक १२ हजारका दरले  २५ जना सदस्यलाई निकासा गर्दै आएको रकम सञ्चित हुने भएको छ । बोर्ड सदस्यहरुको लिएको तलब लाई महालेखाले पनि बेरुजु देखाएको थियो ।  राखेपको बोर्ड बैठक कहिले काहिँ एक वर्षमा एक पटक पनि नबस्ने तर बोर्डका सदस्यले बाह्रै महिना तलब भत्ता लिँदा बेरुजु बढ्नुका साथै परिषद्लाई आर्थिक भार समेत बढेको थियो । त्यसैले तलब कटौतीको निर्णय गरेको सदस्य सचिव विष्टले बताउनुभयो । 
नयाँ निर्णयपछि अब बोर्ड सदस्यले बैठकमा उपस्थित भए अनुरुप बैठक भत्ता मात्र पाउने छन् । परिषद्का उपाध्यक्ष लामा टेण्डी शेर्पाले भने बोर्ड सदस्यका हैसियतले  पाउने मासिक तलब नलिने घोषणा पहिल्यै गरिसक्नु भएको थियो ।
