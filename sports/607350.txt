पाथिभरा गोल्डकप फुटबल साउन अतिम साता

२१ असार, ताप्लेजुङ । लाखेजात्राको अवसरमा खेलाइँदै आएको पाथिभरा गोल्डकप तथा कञ्चनजंघा च्यालेन्ज रनिङ कप फुटबल प्रतियोगिता यो वर्ष करिब १५ दिन पछि सरेको छ ।
यो वर्ष साउन अन्तिम साता मात्र खेल सञ्चालनको तयारी सुरु गरीएको लाखेजात्रा खेल सञ्चालन समितिले जनाएको छ । स्थानिय तहको चुनाव र खेल मैदान मर्मत तथा सुधारको कार्य जारी रहेकाले तयारी नपुगेको भन्दा खेल १५ दिनपछि सारिएको बुधबार सदरमुकाममा पत्रकार संमेलन मार्फत जानकारी दिइएको छ ।
२०२९ सालदेखि वर्षेनी हुँदै आएको खेल यसअघिका वर्षहरुमा जनै पुणिर्माको दिन समापन हुने गरी खेलाइँदै आएको थियो । यस वर्ष भने साउन २४ या २५ गते बाट सुरु गरी कृष्णजन्माष्टमी को दिन साउन ३० गते सम्ममा सक्ने गरी तयारी सुरु गरीएको खेल सञ्चालन समितिका अध्यक्ष युगराज गुरुङले जानकारी दिए ।
स्थानीय तहको निर्वाचनमा सबै केन्द्रित रहेको र खेल मैदान मर्मतको काम भइरहेकाले यो वर्ष खेल सञ्चालन नगर्ने कि भन्ने अन्यौल थियो । तर, खेलप्रेमीहरुको दबावका कारणेहि समय पर सारेर खेल गर्ने तयारीमा जुटेको अध्यक्ष गुरुङको भनाइ छ ।
यो वर्ष खेल नहुने चर्चा चलेसँगै समिति खेल हुनुपर्छ भन्ने हरुको चर्को दबाबमा परेको थियो ।
यस अघिका वर्षहरुमा भारत र भुटान पुर्वका सबै जिल्लाबाट फुटबल टिम सहभागी भए पनि यो वर्ष सबै टिमको सहभागिता भने कम देखिएको आयोजकको भनाइ छ ।
प्रतियोगिताको विजेताले १ लाख ११ हजार १ सय ११ रुपैयाँ र उपविजेताले ५१ हजार १ सय ११ रुपैयाँ नगद सहित गोल्डकप र प्रमाण पत्र पाउने छन् ।
यसैबिच खेल सञ्चालन समितिले एक वर्षपछि गत वर्षको आय व्यय सार्वजानिक गरेको छ ।
गत वर्ष विभिन्न सहयोगी, टिकट र प्रायोजकबाट ३१ लाख ३१ हजार २ सय ३७ रुपैयाँ संकलन भएको र २६ लाख ५२ हजार ७ सय ७९ रुपैयाँ खर्च भएको कोषाध्यक्ष जितेन लिम्बुले जानकारी दिए । समितिलाई ४ लाख ७८ हजार ४ सय ५८ नाफा भएको छ ।

