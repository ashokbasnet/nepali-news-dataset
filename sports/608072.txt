लुकाकुका लागि म्यान्चेस्टर युनाइटेडले ७५ मिलियन पाउण्ड खर्चने

काठमाडौं । एभर्टनका स्ट्राइकर रोमेलु लुकाकु म्यान्चेस्टर युनाइडेटमा आवद्ध हुने भएका छन् । बीबीसीले युनाइटेडका उच्च स्रोतलाई उदृत गर्दै भनेको छ कि लुकाकु ७५ मिलियन पाउण्ड हाराहारीको मूल्यमा युनाइटेड अनुबन्ध हुँदैछन् ।
२४ वर्षीय बेल्जियन स्ट्राइकर लुकाकुले गत सिजन पि्रमियर लिगमा २५ गोल गरेका थिए ।
युनाइटेड यस समरमा अधिकांश समय लुकाकुको पिच्छा गरिरहेको छ । उनी अनुबन्ध भए भने युनाइटेड रियलका स्पेनिस स्ट्राइकर अल्भारो मोराटाप्रति इच्छुक हुनेछैन ।
तर, एभर्टनले भने अहिलेसम्म कुनै सम्झौताबारे युनाइटेडसँग छलफल सुरु नभएको प्रतिक्रिया दिएको छ ।
लुकाकुको युनाइटेडसँगको सम्झौता र उसका स्ट्राइकर वायने रुनी एभर्टनमा आउन सक्ने हल्लाबीच कुनै सम्बन्ध नरहेको बताइएको छ ।
आगामी आइतबार प्री-सिजन टूरका लागि अमेरिका जानुभन्दा पहिले नै लुकाकु युनाइटेडमा अनुबन्ध हुने कुरामा प्रशिक्षक जोसे माउरिन्हो आशावादी छन् ।
गत सिजनको अन्तिमतिर नै प्रशिक्षक माउरिन्होले युनाइटेडलाई आवश्यक हुनसक्ने स्ट्राइकरको लिष्टमा लुकाकुको नाम समावेश गरी क्लवका कार्यकारी उपाध्यक्ष एड उडवार्डलाई पठाएका थिए ।
लुकाकु आफ्नो पूर्व क्लव चेल्सीसँग नजिकिएको समाचारहरु पनि सार्वजनिक भएका थिए । उनी सन् २०११ मा एण्डरलेक्टबाट चेल्सीमा अनुबन्ध भएका थिए ।
चेल्सीको प्रशिक्षक रहँदा माउरिन्होले सन् २०१४ मा लुकाकुलाई २६ मिलियन पाउण्डमा एभर्टन पठाएका थिए ।
लुकाकु तिनै एजेण्टका क्लाइन्ट हुन् जसले पाउल पोग्वा, ज्लाटन इब्राहिमोबिच र हेनरिख म्खीतारयानलाई गत सिजन युनाइटेडमा अनुबन्ध गराएका थिए ।

