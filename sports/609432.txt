बंगलादेशी क्रिकेटरमाथि एसिड आक्रमण ! तमिमले गरे खण्डन

२८ असार, काठमाडौं । बंगलादेशका ओपनर तमिम इक्वालले आफू र आफ्नो परिवारमाथि एसिड आक्रमण भएको रिपोर्टको खण्डन गरेका छन् ।
टी-२० ब्लास्टका लागि एसेक्समा आवद्ध भएको चार दिनपछि नै इक्वालले इंग्ल्याण्ड छाडेको घोषणा गरेका थिए । उनले फेसबुकमा घर फर्किनुको कारण व्यक्तिगत भएको बताएका छन् ।
द डेली स्टारले भने इक्वालको पत्नीमाथि एसिड आक्रमण भएको दाबी गरेको छ । तमिम पत्नी र छोरासहित एक रेष्टुराँमा गएको बेला एसिड आक्रमण भएको तर, उनीहरु बचेको समाचारमा उल्लेख छ ।
समाचारको खण्डन गर्दै तमिमले भनेका छन्, केही मिडियामा हामीमाथि घृणित अपराधको प्रयास भएको खबर आएको छ । तर, यो सत्य होइन ।’
तमिमले आइतबार एसेक्सका लागि एक खेल खेले, जहाँ उनले मात्र ७ रन बनाएका थिए । र, यो खेल उनको टोलीले हारेको थियो ।
तमिमले इंग्ल्याण्ड छाडेको पुष्टि गर्दै क्लबले उनी निजी कारणले गएको बताएका छन् ।

