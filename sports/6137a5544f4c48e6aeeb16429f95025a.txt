अन्तर्राष्ट्रिय मान्यताप्राप्त ओलम्पिक कमिटीसँग कारोबार नगर्न खेलकुद मन्त्रालयलाई निर्देशन

काठमाडौं, मंसिर ३ – व्यवस्थापिका संसदको सार्वजनिक लेखा समितिले अन्तर्राष्ट्रिय मान्यताप्राप्त नेपाल ओलम्पिक कमिटीसँग कुनै पनि कारोबार नगर्न युवा तथा खेलकुद मन्त्रालय र मातहतका निकायलाई निर्देशन दिएको छ ।
समितिले बुधबार युवा तथा खेलकुद मन्त्री पुरुषोत्तम पौडेलसँगको छलफलपछि अन्तर्राष्ट्रिय मान्यता प्राप्त ओलम्पिक कमिटीलाई सर्वोच्च अदालतले दुई पटक अवैध ठहर गरिसकेको अवस्थामा कमिटीलाई मान्यता दिनु गलत भएको भन्दै अब आइन्दा कुनै किसिमको कारोबार नगर्न र सम्बन्ध नराख्न निर्देशन दिएको हो ।
अख्तियारले ध्रवबहादुर प्रधान नेतृत्वको अन्तर्राष्ट्रिय मान्यता प्राप्त ओलम्पिक कमिटीको सट्टा रुक्मशमशेर राणा नेतृत्वको ओलम्पिक कमिटीसँग कारोबार गर्न निर्देशन दिएको छ । प्रधान राष्ट्रिय प्रजातन्त्र पार्टीका नेता एवं पूर्वप्रहरी महानिरीक्षक हुन् भने राणा नेपाली कांग्रेसको सिफारिसमा भारतको राजदूत भैसकेका व्यक्ति हुन् ।
प्रधान नेतृत्वको ओलम्पिक कमिटीको महासचिवमा नेकपा एमालेका नेता जीवनराम श्रेष्ठ महासचिव छन् । लेखा समितिले अन्तर्राष्ट्रिय मान्यता प्राप्त ओलम्पिक कमिटीले खेलाडीले पाउनुपर्ने रकम ठगी गरेको तथा आर्थिक कारोबार पारदर्शी तवरमा नगरेको भन्दै कमिटीभित्रको भ्रष्टाचार छानविन गर्न अख्तियार दुरुपयोग अनुसन्धान आयोगलाई  पनि निर्देशन दिएको छ ।
समितिले निर्देशन दिनुअघि समितिका सदस्यहरुले दलीय आस्था अनुसार धारणा राखेका थिए । नेपाली कांग्रेस र एकीकृत नेकपा माओवादीका सभासदहरुले अन्तर्राष्ट्रिय मान्यताको नाममा ध्रुवबहादुर प्रधान नेतृत्वको कमिटीले सर्वोच्चको फैसलालाई अटेर गरेर राज्यलाई नै चुनौती दिएको बताए ।
सर्वोच्च अदालतले २०६७ सालको असोजमा र २०६८ सालको वैशाखमा राणा नेतृत्वको ओलम्पिक कमिटीलाई मान्यता दिन आदेश दिएपनि युवा तथा खेलकुद मन्त्रालय र राष्ट्रिय खेलकुद परिषदले प्रधान नेतृत्वको ओलम्पिक कमिटीसँग कारोबार गर्दै आएका थिए ।
सभासदहरुले सर्वोच्चको फैसला कार्यान्वयन नगरेकामा युवा तथा खेलकुद मन्त्री पुरुषोत्तम पौडेलको चर्को आलोचना गरे । तर युवा तथा खेलकद मन्त्री पौडेलले भने सर्वोच्चको फैसला एकातिर भएपनि अन्तर्राष्ट्रिय मान्यतालाई पूरै बेवास्ता गर्न नसकिने भएकाले प्रधान नेतृत्वको ओलम्पिक कमिटीसँग सम्पर्क गरि अन्तर्राष्ट्रिय प्रतियोगितामा सहभागिता जनाउँदै आएको बताउनुभयो ।
