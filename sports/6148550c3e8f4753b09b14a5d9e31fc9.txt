​कीर्तिपुरमा अन्तर्राष्ट्रिय मापदण्डको बहुउद्देश्य कभर्डहल बनाउने सहमति

काठमाडौं, साउन १३ - राष्ट्रिय खेलकुद परिषद् (राखेप) र त्रिभुवन विश्वविद्यालय (त्रिविवि) बीच अन्तर्राष्ट्रिय मापदण्डको बहुउद्देश्य कभर्डहल निर्माण गर्ने सहमति भएको छ । युवा तथा खेलकुद मन्त्री पुरुषोत्तम पौडेलको उपस्थितिमा मन्त्रलयमा राखेप सदस्य–सचिव केशवकुमार विष्ट र त्रिविवि उपकुलपति प्रा.डा.हिरावहादुर महर्जनबीच १४ बुँदे सम्झौता पत्रमा बुधवार हस्ताक्षर भयो ।
५० रोपनी क्षेत्रफलमा निर्माण हुने खेलस्थलको नाम त्रिभुवन विश्वविद्यालय कभर्डहल रहने सम्झौता–पत्रमा उल्लेख गरिएको छ । राष्ट्रिय खेलकुद परिषद्को सम्पूर्ण लगानीमा वहुवर्षिय योजना अनुसार निर्माण कार्य सम्पन्न गर्ने तथा संचालन र ब्यवस्थापनका लागि त्रिभुवन विश्वविद्यालय कभर्डहल ब्यवस्थापन समिति गठन गर्ने सम्झौता–पत्रमा उल्लेख छ । त्रिविविले उपलब्ध गराएको जग्गामा निर्माण हुने कभर्ड हल ५ हजार दर्शक अटाउने क्षमताको हुनेछ । कभर्डहल निर्माणका लागि ५० करोड बजेट लाग्ने अनुमान गरिएको छ । 
कीर्तिपुरस्थित त्रिविविको स्वामित्वमा रहेको पूर्व, पश्चिम र उत्तरतर्फ बोटानिकल गार्डेन तथा दक्षिणतर्फ कीर्तिपुर जाने सडक र विद्यार्थी क्लबको भवन चार किल्ला रहेको खेल मैदान रहने छ । त्यस्तै पिच बाटोको दक्षिणतर्फ रहेको खाली जग्गा पार्किङका लागि त्रिविविले राखेपलाई उपलब्ध गराउने सम्झौता–पत्रमा उल्लेख गरिएको छ । कभर्डहलमा राष्ट्रिय तथा अन्तर्राष्ट्रियस्तरका प्रतियोगिता एवं प्रशिक्षण सन्चालन गर्न, खेलकुद स्थलको रुपमा विकास गर्न राखेपलाई आवश्यक परेमा त्रिविविले उपलब्ध गराउने पनि सहमति भएको छ ।
कभर्डहलको अधिकारीक कागज पत्र तथा मुद्रित सामग्रीमा दुवै पक्षको उपस्थिति जनिने हाल प्रचलनमा रहेको दुवै पक्षको पहिचान चिन्ह (लोगो) उपयुक्त ठाउँमा राख्ने र कभर्डहलमा प्रयोग हुने बिजुली, पानी र सुरक्षाको ब्यवस्थापन त्रिविविले गर्ने उल्लेख गरिएको छ । सम्झौता–पत्र हस्ताक्षर कार्यक्रममा युवा तथा खेलकुद मन्त्री पुरुषोत्तम पौडेलले खेलकुदलाई आम नागरिकसँग जोड्न विश्वविद्यालयले खेल विज्ञानको बिषयलाई शिक्षाको मूलधारमा ल्याउनुपर्ने धारणा व्यक्त गर्नुभयो ।
राखेपका सदस्य–सचिव केशवकुमार विष्टले अन्तर्राष्ट्रिय स्तरको कभर्र्डहल निर्माण गर्ने सम्झौंता खेलकूदको इतिहासमा कोसेढुंगा सावित हुने बताउनुभयो । सम्झौताका लागि त्रिविप्रति आभार व्यक्त गर्दै सदस्य सचिव विष्टले भविष्यमा पनि खेलकुदको विकास र विस्तारमा त्रिविसँग हाते–मालो गर्न खेलकुद परिषद् सधैं तयार रहेको बताउनुभयो ।  
त्रिविका उपकुलपति प्रा.डा.हिरावहादुर महर्जनले शैक्षिक बर्ष २०७२/७३ देखि नेपालमा पहिलो पटक स्नातकोत्तर तहमा खेल बिज्ञान प्रवेश गराई शैक्षिकसत्र सुरु गरिने भएकोले अन्तर्राष्ट्रिय स्तरको बहुद्देश्य कभर्र्डहल अत्यावस्यक भएको बताए । त्यस अवसरमा युवातथा खेलकुद मन्त्रालयका सचिव दिपेन्द्रनाथ शर्मा,सहसचिव चुडामणी पौडेल,त्रिवि शिक्षा अध्यक्ष प्रा. गुणनीधि न्यौपाने,त्रिवि डिन प्रा.डा.चिन्तामण्ी पोखरेल,त्रिवि कार्यकारी निर्देशक एवं राखेप सदस्य गंगाबहादुर थापालगायतको उपस्थिति रहेको थियो ।
