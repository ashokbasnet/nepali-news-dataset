पूर्णमान बज्राचार्य स्मृति टेवलटेनिसको उपाधिका लागि स्यान्टू र पुरुषोत्तम भिड्ने

२० साउन, काठमाडौं । पूर्णमान बज्राचार्य स्मृति नवौं राष्ट्रिय खुला टेवल टेनिस प्रतियोगिताको उपाधिका लागि राष्ट्रिय च्याम्पियन नेपाल पुलिसका स्यान्टू श्रेष्ठ र एपिएफका पुरुषोत्तम बज्राचार्य भिड्ने भएका छन् ।
लैनचौरस्थित राष्ट्रिय टेवल टेनिस प्रशिक्षण केन्द्र शुक्रबार सम्पन्न सेमिफाइनलमा स्यान्टूले एपिएफका अमरलाल मल्ल र पुरुषोत्तमले नेपाल पुलिसका दीप साउनलाई पराजित गरी उपाधि भिडण्त तय गरे ।
पहिलो सेमिफाइनलमा स्यान्टूले अमरलाललाई ४-० को सेटमा पराजित गरे । उनले ११-५, ११-९, ११-७ र १२-१० को सेटमा जित हासिल गरे ।
त्यस्तै पुरुषोत्तम बज्राचार्यले भने दीपलाई पराजित गर्न निक्कै संघर्ष गर्नुपर्‍यो । उनले दीपलाई ४-३ को सेटमा पराजित गरे । पुरुषोत्तमले पहिलो, तेस्रो, पाचौं र सातौं सेटमा जित निकालेका थिए । उनले ११-९, ९-११, ११-८, ९-११, ११-४, ५-११ र ११-४ को सेटमा जित निकाले ।
प्रतियोगिताको फाइनल खेल भोलि हुनेछ ।

