पाथिभरा गोल्डकपः दमकले ताप्लेजुङलाई ट्राइबेकरमा हरायो

२३ साउन, ताप्लेजुङ । ताप्लेजुङमा जारी दोस्रो पाथिभरा गोल्डकप फुटबल प्रतियोगितामा सशस्त्र प्रहरीको फुटबल टिम दमकले ताप्लेजुङको कर्णसिंह सोनाम क्लबलाई ट्राइबेकरमा २-१ को गोल अन्तरले पराजित गरेको छ ।
सोमबार सदरमुकामस्थित भानु जनमाध्यमिक विद्यालयको खेल मैदानमा भएको खेलको निर्धारित ९० मिनेटको समयमा दुवै तर्फबाट १-१ गोलको बराबरी भएपछि खेल अतिरिक्त समयमा धकेलिएको थियो । अतिरिक्त समयमा पनि नतिजा आउन नसकेपछि खेलको निर्णय ट्राइबेकरबाट लिइएको हो ।
दमकलाई जित दिलाउने क्रममा शिशिर राई र वुद्धिमान राईले गोल गरेका थिए । साथै ताप्लेजुङका सुवोध शाहीले आफ्नो टिमका लागि सान्त्वना गोल गरेका थिए ।
यसअघि निर्धारित समयमा कर्णसिंह सोनामका मन्जित येङदेनले खेलको २० औं मिनेटमा गोल गरेका थिए भने सशस्त्र प्रहरीका बुद्धिमान राईले पेनाल्टी मार्फत दोस्रो हापमा गोल फर्काएर खेललाई बराबर बनाएका थिए ।
निकै प्रतिस्पर्धात्मक मानिएको आजको खेलमा सशस्त्र प्रहरी फुटबल धिरेन फागोले तथा ताप्लेजुङका रुविन आचार्यले पहेँलो कार्ड पाएका थिए । नक आउटको आधारमा खेलाइएको खेलमा जिल्ला भित्र र बाहिरका १० टिमको सहभागिता छ ।
आगामी ३० गतेसम्म चल्ने प्रतियोगिताको विजेताले २ लाख ११ हजार १ सय ११ र उपविजेताले १ लाख ११ हजार १ सय ११ नगद प्राप्त गर्ने छ ।
यसैबीच मंगलबार हुने खेलमा पथरी स्पोर्टिङ क्लब पथरी र नवप्रयास क्लब ताप्लेजुङबीच खेल हुने आयोजक लाखेजात्रा खेल सञ्चालन समितिले जानकारी दिएको छ । नवप्रयास आइतबार भएको खेलमा रेडहर्स क्लब इलामलाई जितेर आएको हो भने पथरीले भने पहिलो खेल प्रदर्शन गर्नेछ ।

