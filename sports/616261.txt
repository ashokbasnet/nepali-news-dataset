नेइमारको पिएसजी डेब्यू अझै लम्बिन सक्ने

२५ साउन, काठमाडौं । पेरिस सेन्ट जर्मिनबाट ब्राजिलियन स्टार नेइमारको डेब्यू अझै लम्बिन सक्ने देखिएको छ । फ्रान्सेली फुटबल अधिकारीहरुले अहिलेसम्म बार्सिलोनाबाट अन्तर्राष्ट्रिय ट्रान्सफर प्रमाणपत्र नअाएको बताएका छन् ।
कीर्तिमानी २२२ मिलियन युरोमा नेइमार बार्सिलोनाबाट गत साता फ्रान्सेली च्याम्पियन पिएसजी गएका थिए ।
फ्रान्सको लिग वान सञ्चालन गर्ने एलएफपीले जनाए अनुसार स्पेनिस फुटबलले बिहीबार अबेरसम्म नेइमारको आवश्यक कागजपत्र नपठाए उनले आइतबार गुइनक्याम्पमा हुने खेल गुमाउनेछन् ।
फरक मुलुकका क्लवहरुबीच खेलाडी ट्रान्सफर हुँदा फिफाको अन्तर्राष्ट्रिय ट्रान्सफर प्रमाणपत्र साथै हुनु जरुरी छ । यही पत्र फ्रान्स फुटबलले अहिलेसम्म पाएको छैन ।
एलएफपीले भनेको छ कि उसले फिफासँग आधिकारिक प्रक्रिया सुरु गरिसकेको छ ।
स्पेनिस फुटबल महासंघले यसबारेमा अहिलेसम्म आधिकारिक टिप्पणी गरेको छैन ।
२५ वर्षीय ब्रजिलियन सुपरस्टार नेइमारले शनिबार सम्पन्न एक खेल गुमाइसकेका छन् । त्यस खेलमा पिएसजीले एमेइनबिरुद्ध जित हासिल गरेको थियो ।

