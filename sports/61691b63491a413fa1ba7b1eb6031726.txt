बार्सिलोना ४२ वर्षपछि ग्रानाडासँग पराजित

चैत ३० – स्पेनिश ला लिगा जित्ने बार्सिलोनाको योजनामा धक्का लागेको छ । शनिबार राति भएको खेलमा ग्रानाडासँँग १–० ले पराजित भएपछि बार्सा तेस्रो स्थानमा धकेलिएको छ ।
एटलेटिको म्याड्रिडसँग पराजित भएर च्याम्पियन्स लिगबाट बाहिरिएको पीडाबाट माथि नउठ्दै बार्साले अर्को धक्का बेहोरेको हो । १३ औं स्थानमा रहेको ग्रानाडालाई जिताउन यासिन ब्राहिमीले गोल गरे । बार्साले ग्रानाडासँग ४२ वर्ष पछि हारेको हो ।
सन् १९७१–७२ को लिगमा ग्रानाडाले बार्सालाई  २–० ले हराएको थियो । ३३ खेलपछि बार्सा ७८ अंकका साथ तेस्रो स्थानमा छ भने बार्सा हार्दा अलमारियालाई ४–० ले हराउँदै रियल म्याड्रिड ७९ अंकका साथ दोस्रो स्थानमा उक्लेको छ ।
बार्सा र रियलले अब ५ खेल खेल्न बाँकी छ । बार्सा र रियलले भन्दा एक खेल कम खेलेको एटलेटिको म्याड्रिड ७९ अंकका साथ शीर्ष स्थानमा छ । शनिबार राति नै भएको खेलमा भिल्ला रियलले लेभान्टेलाई १–० ले हरायो ।
आर्सनल एफ ए कपको फाइनलमा
इङ्लिस क्लब आर्सनल एफ ए कप फाइनलमा प्रवेश गरेको छ । पेनाल्टी शुट आउटमा विगानलाई हराउँदै आर्सनल नौ वर्षपछि उपाधिको नजिक पुगेको हो । सन् २००५ मा उपाधि जितेको आर्सनलले विगानलाई पेनाल्टीमा ४–२ ले हरायो ।
यस्तै इङ्लिस प्रिमियर लिग अन्तर्गत शनिबार राति भएको खेलमा एभर्टनले सन्डरल्याण्ड, स्टोक सिटीले न्यू क्यासल, क्रिस्टल प्यालेसले एस्टन भिल्ला, फूलह्यामले नर्विच सिटी र कार्डिफ सिटीले साउथ ह्याम्पटनलाई पराजित गरेका छन् । वेस्टब्रोम र टोटनह्याम हट्सपरले बरारी खेलेका छन् ।
