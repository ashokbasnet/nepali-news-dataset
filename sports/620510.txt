रियल मड्रिड च्याम्पियन्स लिगको ‘ग्रुप अफ डेथ’मा

९ भदौ, काठमाडौं । साविक बिजेता रियल मड्रिड युरोपियल च्याम्पियन्स लिगको समूह चरणमै ग्रुप अफ डेथमा परेको छ । इंग्लिस क्लव टोटनहृयाम, जर्मन टोली बोरुसिया डर्टमुण्ड र साइप्रसको एपोइल रियल मड्रिडसँगै समूह डी मा छन् ।
बिहीबार राति भएको समूह चरणको ड्रमा प्रिमियर लिग उपबिजेता टोटनहृयामले सन् २०१३ मा वेल्सका विंगर ग्यारेथ वेललाई रियलमा बेचेपछि पहिलो पटक रियल मड्रिडसँग खेल्दैछ ।
स्कटल्याण्ड च्याम्पियन सेल्टिकले पनि जर्मन च्याम्पियन बार्यन म्यूनिख र फ्रान्सेली पूर्व च्याम्पियन पेरिस सेन्ट जर्मेइनसँगै कठिन समूहमा परेको छ । यस समूह बीमा बेल्जियन क्लव एन्डरलेक्ट पनि छ ।
प्रिमियर लिग च्याम्पियन चेल्सी समूह सीमा स्पेनिस एथ्लेटिको मडि्रड, इटालीको रोमासँगै अजरबैजानको क्वाराबाग छन् । यस्तै समूह ए मा युरोपा लिग बिजेता इंग्लिस टोली म्यान्चेस्टर युनाइटेडले पोर्चुगिज बेनफिका, स्वीस क्लव एफसी बासेल र रुसको सिएसकेए मस्कोभाको सामना गर्नेछ ।
गत सिजनको प्रिमियर लिगमा तेस्रो स्थानमा रहेको म्यान्चेस्टर सिटीले समूह एफमा युक्रेनको शक्तर डोनेक्स, इटलीको नेपोली र नेदरल्याण्ड्सको फेयेनुर्डसँग खेल्नेछ । प्लेअफमार्फत च्याम्पियन्स लिगको समूह चरणमा स्थान बनाएको लिभरपुलले रुसको स्पार्ताक मस्को, स्पेनीस सेभिया र स्लोभेरियाको मारिबोरसँगै समूह इ मा छ ।
समूह जीमा फ्रान्सेली च्याम्पियन मोनाको, पार्चुगिज पोर्टो, टर्कीस क्लव बेसिक्टास र जर्मन टोली आरबी लेइप्जिज छन् ।
च्याम्पियन्स लिगको समूह चरणका खेलहरु १२ सेप्टेम्बरदेखि सुरु हुनेछ । २०१८ को मे २६ मा युक्रेनको किभमा च्याम्पियन्स लिगको फाइनल हुनेछ ।

