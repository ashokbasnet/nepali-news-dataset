किशोरी फुटबलको उपाधिका लागि नेपाल बंगलादेशसँग भिड्दै

काठमाडौं, वैशाख १२ – काठमाडौंमा जारी १४ वर्षमुनीको एएफसी क्षेत्रीय किशोरी च्याम्पियनसिप फुटबल प्रतियोगिताको उपाधिका लागि शनिबार नेपाल र बंगलादेशबीच खेल हुँदैछ । खेल त्रिपुरेश्वरस्थित दशरथ रङगशालामा दिउँसो चार बजे हुनेछ ।
लिग कम नकआउटका आधारमा खेलाइएको प्रतियोगितामा नेपालले अहिलेसम्म भएका सबै खेलमा जित निकालेको छ । पहिलो खेलमा इरानलाई ३ –२ ले हराएको नेपालले दोस्रो खेलमा माल्दिभ्सलाई ६–० तथा तेस्रोमा श्रीलंकालाई ८–० ले हराएको थियो ।
यस्तै शुक्रबार भएको सेमिफाइनल खेलमा भारतलाई १–० ले हराएपछि नेपालले फाइनलमा स्थान बनाएको हो । शुक्रबार नै भएको भएको सेमिफाइनलमा बंगलादेशले इरानलाई २–० ले हराएको थियो ।
डिफेन्डिङ च्याम्पियन नेपाल फाइनलमा बंगलादेशलाई हराउँदै उपाधि रक्षा गर्ने लक्ष्यका साथ मैदान उत्रने छ । यसअघि श्रीलंकामा भएको प्रतियोगितामा नेपालले पाँचवटै खेलमा जित निकाल्दै उपाधि उचालेको थियो ।
