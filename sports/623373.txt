धोनीले बनाए अनौठो शतक
१९ भदौ, काठमाडौं । भारतीय क्रिकेटर महेन्द्र सिंह धोनीले एकदिवसीय क्रिकेटमा अनौठो शतक बनाएका छन् ।
श्रीलंकाविरुद्ध कोलम्ब वनडेमा धोनीले १०० स्टम्पिङको आँकडा पूरा गरेका हुन् ।
यो रेकर्ड बनाउने धोनी पहिलो विकेटकिपर हुन् । उनले यो कीर्तिमान ३०१ म्याचमा पूरा गरे ।
श्रीलंकाली पारीको ४५ औं ओभरको अन्तिम बलमा युजवेन्द्र चहलको बलमा धोनीले अपकला धनन्जयलाई स्टम्प आउट गरे । धनन्जय ४ रनमा आउट भए ।
यो खेलमा धोनीले चार ब्याट्सम्यानलाई शिकार बनाए । उनले उपल थरंगा र एन्जेलो म्याथुजलाई क्याच र वानिन्दु हसरंगालाई रन आउट गरेका थिए ।
स्टम्पिङको मामिलामा धोनीको पछाडि श्रीलंकाका पूर्वकप्तान एवं विकेटकिपर कुमार संगकारा छन् । उनले ४०४ वानडे म्याचमा ९९ खेलाडीलाई स्टम्प आउट गरेका थिए ।

