नेपालले ताजकिस्तानसँग ३० मिनेटमै २ गोल खायो

२० भदौ, काठमाडौं । एएफसी एसियन कपको छनौट अन्तर्गत ताजकिस्तानबिरुद्ध खेलिरहेको नेपालले ३० मिनेटभित्रै दुई गोल खाएको छ ।
एन्फा मैदान सातदोबाटोमा जारी खेलमा नेपालको टिम सन्तुलित देखिएको छैन भने उसले अपेक्षा बिपरित कमजोर प्रदर्शन गरिरहेको छ ।
खेलको २५औं मिनेटमा ताजकिस्तानले गोलको अग्रता बनाएको थियो । ताजकिस्तानका उमरवेभले प्रहार गरेको कर्नर किकलाई जालिलोभ मानुचेरले हेडमार्फत गोल गर्दा नेपाली डिफेण्डर र गोलरक्षक किरण चेम्जोङले कुनै मौका पाएनन् ।
पहिलो गोल गरेको पााच मिनेटपछि नै ताजकिस्तानले अर्को गोल थप्यो । अलिभले प्रहार गरेको बल किरण चेम्जोङले राम्ररी कलेक्ट गर्न नसक्दा आएको अवसरलाई भासिव दिल्सोभले सदुपयोग गरेका थिए ।
खेलको सुरुवातदेखि नै नेपाल ताजकिस्तानसामू कमजोर देखिएको छ । युवा खेलाडीले भरिएको नेपाली डिफेन्स लाईन आजको खेलमा कमजोर देखिन्छ । अग्रपंक्तिका खेलाडीहरुमा पनि सन्तुलनता देखिएको छ ।
नेपालले एसियन कप छनौटको यसअघिका दुई खेलमा जित निकाल्न सकेको छैन । फिलिपिन्सबिरुद्ध उसकै मैदानमा पराजित भएको नेपालले हलचोक मैदानमा भएको ओमानबिरुद्धको खेल गोलरहित बराबरी खेलेको थियो ।

