एभरेष्ट प्रिमियर लिग खेल्ने ६ ‘मार्की’ क्रिकेटर सार्वजनिक
 

२३ भदौ काठमाडौं । एभरेष्ट प्रिमियर लिग (ईपीएल) क्रिकेटको खेल्न ६ ‘मार्की’ क्रिकेटरको नाम सार्वजनिक गरिएको छ ।
प्रतियोगिता आयोजकले शुक्रबार पत्रकार सम्मेलन गरेर ६ टिमको मार्की खेलाडी सार्वजनिक गरेको हो ।
जस अनुसार टिम भैरहवा ग्ल्याडिएटरमा शरद भेषावकर, पोखरा राहिनोजमा शक्ति गौचन, ललितपुर पेट्रियसमा ज्ञानेन्द्र मल्ल, काठमाडौं किङ्गस ११ मा सोमपाल कामी, विराटनगर बारियर्समा पारस खड्का र टिम चितवन टाइगरमा दिपेन्द्र सिंह ऐरी ‘मार्की प्लेयर’ छन् ।
हरेक टोलीमा रहेका मुख्य खेलाडी, जो लोकप्रिय, क्षमतावान र व्यवसायिक हुन्छन्, उनलाई ‘मार्की’ प्लेयर भनिन्छन् । इण्डिनेसियाको लिगा वान, अष्ट्रेलियाको ए लिग र भारतको आई लिग फुटबलमा ‘मार्की’ प्लेयर राख्ने प्रचलन छ । मार्की प्लेयरले कम्तिमा २ लाख पारिश्रमिक पाउनेछन् ।
इपीएलले प्रतियोगितामा समावेश हुने ६ टोलीको घोषणा पनि अाजै गरिएको हो । मुलुकका ६ शहरको नामबाट फ्रेन्चाइज टिम बनाइएको छ ।
प्रतियोगितामा बढीमा तीन बिदेशी खेलाडी खेल्न पाउनेछन् ।
शुक्रबार अायोजित टिम घोषणा कार्यक्रममा टिम बिराटनगरका कप्तान तथा नेपाली क्रिकेट टोलीका कप्तान पारस खड्काले लामो समयसम्म घरेलु क्रिकेट खेलेर पनि अन्तर्राष्ट्रिय क्रिकेटमा अवसर नपाएका नेपाली खेलाडीहरूका लागि अन्तर्राष्ट्रिय स्तरको यस्ता प्रतियोगिताले ठूलो सघाउ पुग्ने बताए ।
मुख्यगरी युवा खेलाडीहरूका लागि प्रोत्साहन र घरेलु क्रिकेटको क्रेज बढाउन यस्ता प्रतियोगिता महत्वपूर्ण हुने सहभागी टिम मालिकहरूले बताए । कम्पनी मोडलमा दर्ता भएको हरेक टिमसँग र्इपीएलले १० वर्षको सम्झाैता गरेको छ, र कम्तिमा ३ वर्ष नियमित सहभागिता जनाउनुपर्नेछ ।
यसैगरी टिमले पनि अाफ्ना मार्की प्लेयरसँग ३ वर्षको सम्झाैता गरेको छ । उनीहरूले तीनै वर्ष अनिवार्य सहभागिता जनाउनुपर्नेछ ।

