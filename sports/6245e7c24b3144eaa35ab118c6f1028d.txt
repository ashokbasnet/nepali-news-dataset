पहिलो एकदिवसीयमा अष्ट्रेलियाले भारतलाई ७२ रनले हरायो

असोज २७ – सात एकदिवसीय खेलमध्ये पहिलो खेलमा अष्ट्रेलियाले भारतलाई ७२ रनले पराजित गरेको छ ।
अष्ट्रेलियाले दिएको ३ सय ५ रनको लक्ष्य पच्छ्याउने क्रममा भारत २ सय ३२ रनमा समेटियो । टस जितेर पहिले ब्याटिङ गरेको अष्ट्रेलियाले निर्धारित ५० ओभरमा ८ विकेट गुमाएर ३ सय ५ रनको योगफल तयार गर्‍यो । उसका लागि जर्ज बाइलेले सर्वाधिक ८५ रन बनाए ।
यस्तै आरोन फिन्चले ७२ रनको योगदान दिए । यस्तै फिलिप हग्सले ४७, जर्ज म्याक्सवेलले ३१, जेम्स फल्कनरले २७ र ब्राड ह्याडिनले १० रनको योगदान दिए । बलिङतर्फ भारतका लागि युवराज सिंह र रविचन्द्रन आश्विन ले समान दुई विकेट लिए ।
यस्तै विनय कुमार, इशान्त शर्मा र रविन्द्र जडेजाले समान एक/एक विकेट लिए । जवाफी ब्याटिङमा उत्रेको भारतका लागि विराट कोहलीले सर्वाधिक ६१ रन बनाए । यस्तै रोहित शर्माले ४२, सुरेश रैनाले ३९, कप्तान महेन्द्रसिंह धोनीले १९, भुवनेश्वर कुमारले १८ तथा विनय कुमारले ११ रन बनाए ।
यस्तै बलिङतर्फ अष्ट्रेलियाका जेम्स फल्कनरले तीन, क्लिन्ट म्याक्के र सेन वाट्सनले समान दुई विकेट लिए । यस्तै मिचेल जोन्सन, आरोन फिन्च र एडम भोग्सले समान एक/एक विकेट लिए । यी दुईबीचको दोस्रो खेल आउँदो बुधबार जयपुरमा हुनेछ ।
एजेन्सीको सहयोगमा
