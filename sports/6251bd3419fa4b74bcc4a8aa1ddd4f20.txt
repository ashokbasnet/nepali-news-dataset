नेपालका लागि त्यति सहज छैन बंगलादेश

काठमाडौं, फागुन २१ - एएफसी च्यालेन्ज कप छनोट फुटबलको आफ्नो दोश्रो खेलमा सोमवार नेपालले बंगलादेशसंग प्रतिस्पर्धा गर्दै छ ।

आफ्नो पहिलो खेलमा नर्दन मारियाना आइल्याण्डलाई ६–० को फराकिलो अन्तरले हराएको नेपालका लागि बंगलादेशविरुद्धको खेल त्यति सहज छैन ।

तर पनि दशरथ रंगशालामा घरेलु दर्शकको साथ पाएर नेपालले बंगलादेशलाई दवावमा भने राख्न सक्ने छ ।

नेपाल र बंगलादेश १४ पटक आमने सामनो भएकोमा नेपालले जम्मा ४ खेल मात्र जितेको छ ।

बंगलादेशले ९ खेल जितेको छ ।सन् २०११ मा साफ च्याम्पियनसीपमा बंगलादेशलाई १–० ले हराउन सफल नेपाल त्यसपछि दशरथ रंगशालामा भएको मैत्रीपूर्ण खेलमा १–१ को बराबरीमा रोकिएको थियो ।

अघिल्लो चरण प्रवेशका लागि दुवै टिमलाई यो खेलमा जित आवश्यक पर्ने भएकाले दुवै टिममाथि जितको दवाव छ ।

बंगलादेशलाई हराएमा नेपालको अघिल्लो चरण प्रवेश गर्ने सम्भावना बलियो हुनेछ भने नेपालसंग हारेमा बंगलादेश छनोटबाट बाहिरिनेछ । बंगलादेश आफ्नो पहिलो खेलमा प्यालेष्टाईनसंग १–० ले पराजित भएको थियो ।  

प्यालेष्टाईन र नर्थन मारियाना भिड्ने

दशरथ रंगशालामा हुने पहिलो खेलमा प्यालेष्टाईन र नर्दन मारियाना आईल्याण्डबीच प्रतिस्पर्धा हुने छ । पहिलो खेलमा बंगलादेशलाई हराएको प्यालेष्टायनका लागि नर्दन मारियाना आईल्याण्ड सामान्य टिम हो ।

नेपालसँग ६ गोल खाएको नर्दन मारियाना आइल्याण्डले प्यालेष्टायनसँग त्यो भन्दा कम गोल खाएमा त्यो उसका लागि जित सरह हुने छ ।
