नेपाल र बंगलादेशबिचको खेल टेलिभिजनमा हेर्न पाइने

काठमाडौं, माघ २२ – नेपालले शुक्रबार १९ वर्षमुनिको आइसिसी विश्वकप क्रिकेटको क्वाटरफाइनलमा बंगलादेशसँग खेल्दैछ । समूह डीको उपविजेता बन्दै नेपाल क्वाटरफाइनलमा प्रवेश गरेको हो ।
खेल प्रत्यक्ष हेर्न बंगालादेश जान नपाएका नेपालका दर्शकले समूह चरणका सुरुका दुई खेल टेलिभिजनमा पनि हेर्न पाएका थिएनन् । बंगलादेशसँग शुक्रबार हुने खेल भने टेलिभिजनमा प्रत्यक्ष हुनेछ । यसअघि गएको सोमबार भएको भारतसँगको खेल पनि टेलिभिजनमा प्रत्यक्ष प्रशारण भएको थियो ।
स्पोर्टस टेलिभिजन च्यानल स्टार स्पोर्टस वानले नेपाल र बंगलादेशबिचको खेलको प्रत्यक्ष प्रशारण गर्नेछ । खेल बंगलादेशको राजधानी ढाकामा नेपाली समय अनुसार बिहान पौने ९ बजे सुरु हुनेछ । यो खेलको विजेता सेमिफाइनलमा प्रवेश गर्ने छ भने पराजित हुने टोलीले पाँचौं स्थानका लागि प्लेअफ म्याच खेल्नु पर्नेछ ।
