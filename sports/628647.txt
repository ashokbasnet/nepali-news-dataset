लिगलिगे दौडको उपाधि नेपाली सेनाका रानाभाटलाई

९ असोज, गोरखा । गोरखामा सोमवार भएको लिगलिगे दौडको नवौं संस्करणको उपाधि नेपाली सेनाका खगेन्द्र बहादुर रानाभाटले जितेका छन् ।
चेपे र मस्र्याङदी दोभानबाट लिगलिगकोट सम्मको १३.५ किलोमिटरको दुरी १ घण्टा २ मिनेटमा पार गर्दै डोटीका रानाभाटले उपाधि जितेका हुन् ।
निर्धारित दूरी एक घण्टा ३ मिनेट २१ सेकेण्डमा पार गर्दै नेपाली सेनाका रामजी बस्नेत दोस्रो भएका छन् भने एक घण्टा ५ मिनेट २८ सेकेण्डमा निर्धारित दूरी पार गर्दै नेपाली सेनाकै कृष्ण बस्नेत तेस्रो भएका छन् ।
प्रतियोगीताको उपाधि बिजेता रानाभाटलाइ श्रीपेच र पगरीको साथमा नगद ५० हजार पुरस्कार प्रदान गरिएको छ । प्रतियोगितामा दोस्रो र तेस्रो हुनेले क्रमश नगद ३० हजार र २५ हजार पुरस्कार पाएका छन् । प्रतियोगीतामा गोरखा र अन्य जिल्लाका गरी एक सय ३ जनाको सहभागिता रहेको थियो ।
त्यस्तै स्थानीय तर्फको प्रतियोगितामा अमिर सिंह पहिलो भएका छन् । उनले निर्धारित दूरी एक घण्टा १० मिनेट ४० सेकेण्डमा पूरा गरेका थिए । निर्धारित दूरी एक घण्टा १४ मिनेट ३७ सेकेण्डमा पार गर्दै सूर्यबहादुर बिक दोस्रो र एक घण्टा १५ मिनेट ५ सेकेण्डमा निर्धारित दूरी पार गर्दै राजन नेपाली तेस्रो भएका छन् ।
पहिलो, दोस्रो र तेस्रो हुनेले क्रमश १५ हजार, दश हजार र पाँच हजार नगद पुरस्कार पाएका छन् ।
त्यस्तै महिला खुल्लातर्फ बडडाँडादेखि लिगलिगकोट सम्मको पाँच किलोमिटर दुरीको दौड प्रतियोगितामा धादिङकी सन्तोषी श्रेष्ठ पहिलो भएकी छन् । उनले ३९ मिनेट ४८ सेकेण्डमा निर्धारित दुरी पार गरेकी थिइन् । त्यस्तै ४२ मिनेट ५२ सेकेण्डमा निर्धारित दूरी पार गर्दै सानुमाया कार्की दोस्रो र ४८ मिनेट २८ सेकेण्डमा निर्धारित दूरी पार गर्दै मिरा श्रेष्ठ तेस्रो भएकी छिन् । उनीहरुले क्रमश १५ हजार, दश हजार र पाँच हजार नगद पुरस्कार पाएका छन् ।
लिगलिगकोट बिकास अभियानको आयोजनामा प्रतियोगिता भएको हो । प्रतियोगिताको खेलकुद मन्त्री राजेन्द्र कुमार केसीले उद्घाटन गरेका थिए । दौडेर राजा हुने परम्पराका स्मरणमा ९ बर्ष यता प्रतियोगिता हुदै आएको छ ।

