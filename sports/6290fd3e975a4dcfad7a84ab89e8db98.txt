तेक्वान्दो टोली पोचेन प्रस्थान

काठमाडौं, जेठ १० - दक्षिण कोरियाको पोचेनमा हुने १६ औं अन्तर्राष्ट्रिय विश्वविद्यालय तेक्वान्दो च्याम्पियनसिपमा सहभागी हुन नेपाली टोली बुधबार त्यसतर्फ प्रस्थान गरेको छ । मे २५ देखि ३१ तारिखसम्म सञ्चालन हुने प्रतियोगितामा ४ खेलाडीसहित ५ सदस्यीय टोली सहभागी हुनेछ । अन्तर्राष्ट्रिय विश्वविद्यालय खेलकुद महासंघ (फिसु) को आयोजनामा हुने उक्त प्रतियोगितामा सहभागी हुने पुरुष खेलाडीमा पुष्प थापा मगर तथा अनिश महर्जन रहेका छन् ।

 

पुष्पले ५८ केजी तथा अनिशले ६८ केजी तौलसमूहमा प्रतिस्पर्धा गर्नेछन् । महिलाको ५३ केजीमा आयशा शाक्य तथा ४९ केजीमा यानकुमारी चौलागाईंले खेल्नेछन् । प्रशिक्षकमा दक्षिण एसियाली खेलकुद (साग) का कीर्तिमानी स्वर्णधारी दीपक विष्ट रहेका छन् । विश्वविद्यालय खेलकुद संघ नेपालमार्फत तेक्वान्दो टोली प्रतियोगितामा सहभागी हुन लागेको हो ।

विश्वविद्यालयले सुदूरपश्चिमाञ्चलमा भएको छैटौं राष्ट्रिय खेलकुदमा पहिलोपटक विभागीय टोलीका रुपमा सहभागी भएको थियो । छैटौंमा १ स्वर्ण र १ रजत जितेको विश्वविद्यालयले पुरुष/महिलाको भलिबल, बास्केटबल र पुरुष फुटबलमा भाग लिएको थियो । टोलीलाई नेपाल तेक्वान्दो संघका अध्यक्ष प्रकाशशमशेर राणा तथा विश्वविद्यालय संघका महासचिव पूर्णसिंह बोहोराले एक कार्यक्रमबीच बिदाइ गरेका थिए ।
