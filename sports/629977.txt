१४ रनमै अलआउट ! १० खेलाडी खातामा शुन्य रन

१९ असोज, पथरी । मोरङको पथरीशनिश्चरेस्थित वीरेन्ऽनगरमा बिहीबारबाट पूर्वाञ्चल स्तरीय सातौं वीरेन्द्रनगर च्यालेञ्ज कप क्रिकेट प्रतियोगिता सुरु भएको छ ।
प्रतियोगिता अन्तरगत उद्घाटन खेलमा बीसीसी, दमकलाई ४६ रनले हराउँदै इटहरी क्रिकेट एकेडेमीले विजयी सुरुवात गरेको हो । इटहरी गत संस्करणको विजेता पनि हो ।
इटहरीले दिएको ६१ रनको सामान्य लक्ष्य पछ्याएको दमक १० दशमलब ३ ओभरमा १४ रनमा समेटियो । दमकका १० जना खेलाडी खाता नखोल्दै पवेलियन फर्किए । दमकका लागि कुमार खड्काले ४ रन जोडेका थिए ।
दमकलाई झिनो योगफलमा समेट्न इटहरीका कप्तान विधान गोस्वामीले ४ ओभरमा ३ मेडन राख्दै मात्र १ रन खर्चेर ५ विकेट लिए । इटहरीका फिरतोस अन्सारीले २ विकेट लिए ।
यसअघि टस हारेर पहिले ब्याटिङ गरेको इटहरीले खराब ब्याटिङ प्रदर्शन गर्दै १२.२ ओभरमा ६० रनमा अल आउट भएको थियो ।
इटहरीका लागि श्रवन रोयले सर्वाधिक १३ र फिरतोस अन्सारीले ९ रन बनाएका थिए । इटहरीका तर्फबाट राष्ट्रिय टोलीमा समेत खेलिसकेका पुष्प थापा २ रनमा आउट भएका थिए ।
इटहरीलाई मध्यम योगफलमा समेट्न दमकका ज्ञान श्रेष्ठ र विक्रम चौलगाईले समान ३/३ विकेट लिए ।
खेलको म्यान अफ द म्याच उत्कृष्ट वलिङ प्रदर्शन गरेका इटहरीका कप्तान विधान गोस्वामी घोषित भए ।
यसअघि प्रतियोगिताको पूर्वाञ्चल क्षेत्रीय खेलकुद विकास समितिका अध्यक्ष रवन नगरकोटी र पथरी शनिश्चरे नगरपालिकाकी उपमेयर यमुना विष्टले संयुक्त रुपमा उद्घाटन गरेका थिए ।
असोज ३१ गतेसम्म सञ्चालन हुने प्रतियोगितामा पूर्वाञ्चलका १४ टोलीको सहभागिता रहको छ । प्रतियोगिताको विजेता टोलीले नगद ५१ हजारसहित ट्रफी, मेडल र प्रमाण पत्र तथा उपविजेता टोलीले नगद ३१ हजारसहित ट्रफी, मेडल र प्रमाण पत्र प्राप्त गर्ने छ ।

