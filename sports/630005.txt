केनको गोलसँगै इंग्ल्याण्ड विश्वकपमा छनोट
२० असोज, काठमाडौं । ह्यारी केनले इन्जुरी टाइम (९४ औं मिनेट)मा गोल गरेसँगै इंग्ल्याण्ड विश्वकपमा छनोट भएको छ ।
बिहीबार राति भएको खेलमा इंग्ल्याण्डले स्लोभेनियालाई १–० गोल अन्तरले हराएको छ ।
घरेलु मैदानमा भएको खेल केनले काइल वाकरको पासमा विजयी गोल गरेका हुन् । २२ औं अन्तर्राष्ट्रिय खेलमा उनको यो ११ औं गोल हो ।
केनको गोल अघि रार्फोड र राहम स्टर्लिङले पनि इंग्ल्याण्डलाई जित दिलाउने प्रयास गरेका थिए तर, सफल भएनन् । उसो त यो जितका लागि गोलरक्षक जोए हार्टले पनि केही उत्कृष्ट बचाउ गरेका थिए ।
इंग्ल्याण्ड विश्वकपका लागि छनोट हुँदा पनि बेम्बलीमा उपस्थित दर्शकहरुमाझ ठूलो खुसीयाली देखिएन । किनकि जितका लागि निकै संघर्ष गरेको उसको प्रदर्शन निकै कमजोर देखिएको थियो ।
अर्को खेलमा स्लोभाकियालाई १–० ले हराउँदै स्कटल्याण्डले पनि रुस विश्वकपमा छनोट हुने सम्भावना जिवितै राखेको छ ।
इंग्ल्याण्डको ९ खेलबाट २३ अंक भएको छ भने स्केटल्याण्डको १७ र स्लोभाकियाको १५ अंक छ ।

