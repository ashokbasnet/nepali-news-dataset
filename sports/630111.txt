एशियन कप छनोटको अवे खेलका लागि नेपाली टोली ताजिकिस्तान प्रस्थान

२० असोज, काठमाडौं । एएफसी एशियन कप छनौट अन्तर्गत ताजिकिस्तानबिरुद्धको अवे खेलका लागि नेपाली राष्ट्रिय फुटबल टोलीलाई बिदाई गरिएको छ ।
सातदोवाटोस्थित एन्फा कम्प्लेक्समा आयोजित समारोहमा राष्ट्रिय खेलकुद परिषदका सदस्यसचिव केशव कुमार विष्टले २३ खेलाडीसहित ३१ सदस्यीय नेपाली टोलीलाई शुभकामनासहित बिदाई गरे ।
बिदाई कार्यक्रममा सदस्यसचिव विष्टले नेपाली टोलीलाई जितको शुभकामना दिए । पहिलेको तुलनामा नेपाली फुटबलमा धेरै सुधार भएको भन्दै उनले नेपाल एएफसी एशियन कपमा छनौट हुने शुभकामना पनि दिए ।
नेपाली टोली आजै फ्लाई दुवईको जहाजबाट ताजिकिस्तान प्रस्थान गरेको छ ।
यसअघि गत भदौ २० गते नेपालले ताजिकिस्तानसँग काठमाडौंमै होम म्याच खेलेको थियो । त्यस खेलमा नेपाल २-१ गोलले पराजित भएको थियो । त्यस खेलमा टोलीमा रहेका अधिकांश सदस्यले ताजिकिस्तान भ्रमण गर्दैछन् ।
यद्यपी नेपाली टोलीमा केहि परिवर्तन भएका छन् । गोलरक्षक बिशाल श्रेष्ठको स्थानमा एलन न्यौपानेलाई टिममा ल्याइएको छ । राजेन्द्र रावल डिफेण्डरको रुपमा टिममा समावेश छन् भने मिडफिल्डर सुमन लामाले यसपटक टिममा स्थान बनाउन असफल रहे । मिडफिल्डर अञ्जन विष्टलाई फरवार्डको जिम्मेबारी दिइएको छ ।
छनोट प्रतियोगितामा नेपालको अहिलेसम्मको प्रदर्शन कमजोर छ । नेपाल पहिलो खेलमा फिलिपिन्ससँग पराजित भएको थियो भने दोस्रो खेलमा यमनसँग गोलरहित बराबरी खेलेको थियो ।

