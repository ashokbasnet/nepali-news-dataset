स्वीडेनको विश्वकप सम्भावना कायमै, नेदरल्याण्ड्स संकटमा
२२ असोज, काठमाडौं । स्वीडेनले लग्जम्बर्गमाथि गोलको वर्षा गर्दै विश्वकपमा छनोट हुने सम्भावना कायमै राखेको छ भने नेदरल्याण्ड्सलाई संकटमा पारेको छ ।
शनिबार राति भएको खेलमा स्वीडेनले लग्जम्बर्गमाथि ८–० को फराकिलो जित निकालेको हो । घरेलु मैदानमा भएको खेलमा उसका लागि बर्ग एक्लैले चार गोल गरेका थिए ।
अर्को खेलमा फ्रान्सले बुल्गेरियालाई १–० ले हराउँदा नेदरल्याण्ड्सले बेलारुसलाई ३–१ ले पराजित गरेको छ ।
जितसँगै समूह एमा रहेको फ्रान्स ९ खेलबाट २० अंकका साथ समूहको शीर्ष स्थानमा छ भने १९ अंक जोडेको स्वीडेन दोस्रो स्थानमा छ । डच टोलीको १६ अंक छ ।
अब बेलारुसलाई हरायो भने फ्रान्स समूह विजेताका रुपमा रुस विश्वकपमा पुग्नेछ । यदि फ्रान्सले अंक गुमायो भने स्वीडेनलाई फाइदा हुनेछ अन्यथा प्ले अफ खेल्नु पर्नेछ ।
यस्तै स्वीडेनले हार्ने र नेदरल्याण्ड्सले जित्ने हो भने उसलेको प्ले अफको सम्भावना रहन्छ । २०१० विश्वकपका उपविजेता तथा २०१४ को तेस्रो टिम नेदरल्याण्ड्स २०१६ को युरो कपमा पनि छनोट हुन असफल भएको थियो ।

