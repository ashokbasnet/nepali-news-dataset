धनगढी प्रिमियर लिग माघमा, बिजेताले २५ लाख पाउने

२२ असोज, काठमाडौं । सर्वाधिक पुरस्कार राशीको क्रिकेट प्रतियोगिता धनगढी प्रिमियर लिगको दोस्रो संस्करण आगामी माघ ५ गतेदेखि आयोजना हुने भएको छ ।
आयोजक धनगढी क्रिकेट एकेडेमीले अक्सनमा आधारित राष्ट्रिय टी-२० प्रतियोगिता धनगढी प्रिमियर लिग डीपीएलको दोस्रो संस्करणको आयोजना मिति सार्वजनिक गरेको हो । प्रतियोगिताको बिजेताले २५ लाख पुरस्कार पाउनेछ । पुरस्कार राशी पहिलो संस्करणभन्दा १० लाख बढाइएको हो ।
प्रतियोगिताको उपबिजेताले १० लाख तथा तेस्रो र चौथो हुने टोलीले क्रमसः ३ र २ लाख पुरस्कार पाउनेछन् । प्रत्येक खेलको म्यान अफ द म्याचले १० हजार पुरस्कार पाउनेछन् । म्यान अफ द सिरिजले अपाचे मोटरसाइकल पुरस्कार पाउनेछन् । प्रतियोगिताको अनुमानित बजेट ३ करोड छ ।
काठमाडौंमा आयोजित पत्रकार सम्मेलनमा डीपीएल-२ मा बढीमा आठ टोलीको सहभागिता रहने पनि एकेडेमीले जानकारी दिएको छ । अघिल्लो संस्करणमा ६ टोलीको सहभागिता थियो ।
प्रतियोगितामा सहभागी टोलीको घोषणा र अक्सन मंसिरमा गरिने आयोजक धनगढी क्रिकेट एकेडेमीले जानकारी दिएको छ । प्रतियोगितामा सहभागी हुन चाहने खेलाडीले धनगढी क्रिकेट एकेडेमीमा नाम दर्ता गर्नेछन् । दर्ता भएका खेलाडीलाई मात्र अक्सनमा समावेश गरिनेछ ।
प्रतियोगिताका खेलहरु धनगढीस्थित अञ्चल प्रहरी कार्यालयको मैदानमा हुनेछ । बैकल्पिक मैदानको रुपमा फाप्ला क्रिकेट मैदानलाई तयार गरिने छ ।
प्रतियोगितामा सहभागी सबै टिमबीच लिग खेल खेलाइनेछ भने लिगमा शीर्ष चार स्थानमा रहेका टोलीहरुबीच प्लेअफ खेलाइनेछ । प्लेअफमा शीर्ष दुई टिमबीचको बिजेता फाइनलमा पुग्नेछ । त्यस्तै पराजित टोलीले तेस्रो र चौथो टिमको बिजेतासँग फाइनल प्रवेशका लागि खेल्नेछ ।
प्रतियोगिता हेर्न लिग खेलका लागि ५०, प्लेअफका लागि ७० र फाइनलमा १०० टिकट दर तोकिएको छ ।
जावलाखेल ग्रुप अफ इन्डस्ट्रीको मुख्य प्रायोजन
गत वर्ष सगरमाथा सिमेन्ट मुख्य प्रायोजन रहेको डीपीएलको दोस्रो संस्करणमा जावलाखेल ग्रुप अफ इन्डस्ट्री अन्तर्गतको विजय डिस्टीलरीले मुख्य प्रायोजन गर्ने भएको छ । उसले मुख्य प्रायोजन बापत ३५ लाख रुपैयाँ प्रदान गर्नेछ भने प्रतियोगिताको नाम रुस्लान डीपीएल-२ हुनेछ । त्यस्तै अन्य ३५ लाख बराबर प्रचार प्रसारमा खर्च गर्नेछ ।
आज अयोजित पत्रकार सम्मेलनमा धनगढी प्रिमियर लिगका अध्यक्ष सुवास शाही र जावलाखेल ग्रुपका अध्यक्ष श्रीहर्ष शमसेर राणाबीच प्रायोजन सम्झौतामा हस्ताक्षर भयो ।
सम्झौता कार्यक्रममा बोल्दै जावलाखेल ग्रुपका अध्यक्ष राणाले काठमाडौं केन्द्रित मात्र नभइ मोफसलका ठूला प्रतियोगिताहरुमा पनि प्रायोजन गर्ने नीति अनुसार डीपीएलसँग सहकार्य गरेको बताए ।
कार्यक्रममा उपस्थित नेपाली राष्ट्रिय क्रिकेट टोलीका कप्तान पारस खड्काले मोफसलमा सञ्चालन भएको डीपीएल नेपाली खेलाडीकै लागि ठूलो अवसर भएको र डीपीएल खेल्न पाउनु राष्ट्रिय टिममा परेबराबर भइसकेको प्रतिक्रिया दिए ।
 

