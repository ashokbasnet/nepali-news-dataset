एन्फाको विधान संशोधनः फुटबलमा लागेका जो कोही कार्यसमितिमा उम्मेदवार बन्न सक्ने

२३ असोज, काठमाडौं । अखिल नेपाल फुटबल संघ एन्फाको विशेष साधारणसभाले बिधान संशोधन गरी कार्यसमिति पदाधिकारी तथा सदस्य बन्ने बाटो खुकुलो बनाएको छ ।
ललितपुरमा सोमबार सम्पन्न विशेष साधारणसभाले चुनाव केन्द्रित विधान संशोधन गरेको हो । नयाँ विधान अनुसार फुटबलमा लागेका जो कोहीले पनि एन्फाको कार्यसमितिमा उम्मेदवारी दिन सक्नेछन् । तर त्यसका लागि उनीहरु ५ वर्षदेखि फुटबलमा लागेको तथा २ वर्ष सक्रिय फुटबल जीवन बिताएको हुनुपर्नेछ ।
यसअघिको विधानमा साधारणसभा सदस्यले मात्र कार्यसमितिमा उम्मेदवारी दिन पाउने व्यवस्था थियो । साधारणसभापछिको पत्रकार सम्मेलनमा एन्फा अध्यक्ष नरेन्द्र श्रेष्ठले भने, ‘फिफा र एएफसीको नियम र प्रचलनअनुसार नै हामीले पनि एन्फा कार्यसमितिको ढोका खुकुलो पारेका हौं ।’
साधारणसभाले एन्फाको चुनावमा बी डिभिजन र सी डिभिजनका क्लबहरुको मदाधिकार बढाएर बी डिभिजनको ९ र सी डिभिजनको ५ पुर्‍याएको छ । यसअघि बी डिभिजनका ५ र सी डिभिजनका ३ क्लबलाई मात्र माताधिकार दिइएको थियो ।
‘एन्फाको निर्वाचनमा फुटबलको मेरुदण्ड मानिने क्लवको सहभागिता बढाउन र उनीहरुको अस्तित्वको सम्मान गर्नका लागि बी र सी डिभिजनका क्लबहरुको सहभागिता बढाइएको हो,’ पत्रकार सम्मेलनमा श्रेष्ठले भने । ए डिभिजनको हकमा भने सबै १४ क्लबले नै भोट हाल्न पाउनेछन् । एन्फाको कार्यसमिति निर्वाचन आगामी पुस ८ गते हुनेछ ।
यसैगरी साधारणसभाले अन्तर्राष्ट्रिय प्रचलन अनुसार एन्फाको इथिक्स कमिटी बनाउने निर्णय पनि गरेको छ । यसका लागि एन्फाको साधारणसभाबाट स्वीकृत लिइ कार्यसमितिले इथिक्स कमिटी बनाउन सक्नेछ । यस कमिटीलाई थप स्वायत्त बनाउन इथिक्स कमिटीको काम कारवाहीमा कार्यसमितिले हस्तक्षेप गर्न पाउने छैनन् ।
साधारणसभामा प्रस्ताव गरिएको क्लब र जिल्लाबाट आउने प्रतिनिधिको संख्या ३ बाट २ मा झार्न महाधिवेशन सदस्यले अस्वीकार गरिदिएका छन् । एन्फाका ४५ जिल्ला र २८ क्लवहरुलाई मतदानको अधिकार छ । त्यस्तै रेफ्री, महिला समिति, खेलाडी संघ र प्रशिक्षक गरी ७८ मतको व्यवस्था छ ।
थ्री-स्टारको क्षतिपूर्ति अनुमोदन
एन्फाको साधारणसभाले एएफसी कप खेल्न नपाएको ए डिभिजन च्याम्पियन थ्री-स्टारलाई डेढ करोड क्षतिपूर्ति दिने निर्णय सामान्य बहुमतले पारित गरेको छ ।
एन्फाकै चरम लापरवाहीका कारण थ्री-स्टारले ए डिभिजन च्याम्पियनको हैसियदमा खेल्न पाएको एएफसी कपको दोस्रो संस्करणमा सहभागी हुन पाएको थिएन । सहमतिअनुसार थ्रीस्टारले पाउने डेढ करोड रुपैयाँ बढीमा तीन किस्तामा पाउनेछ ।

