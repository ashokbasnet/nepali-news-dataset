हङकङमा दुबै खेल जित्नुको विकल्प छैन

२३ असोज, काठमाडौं । नेपाली राष्ट्रिय क्रिकेट टोली हङकङ उड्नु दुई दिन अघि केन्याले नेदरल्याण्डमाथि जित निकाल्यो र अंक तालिकाको चौथो स्थानमा उक्लियो ।
यसले दबावको पारो कति बढायो ? हङकङ उड्नु अघि राष्ट्रिय टोलीका कप्तान पारस खड्का भन्छन्, ‘२०१० मा डिभिजन फाइभबाट सुरु गर्दादेखि नै हरेक खेल जित्नै पर्ने भन्दै यहाँसम्म आयौं । मलाई लाग्छ, हामी अभ्यस्त भइसक्यौं ।’
उनले अघि भने, हरेक प्रतियोगिता जित्नै पर्ने, कहिले विश्वकप छनोट कहिले विश्व क्रिकेट लिग । अवश्य दबाव छ, तर अन्तराष्ट्रिय स्तरमा यो भइराख्छ ।’
हो पनि नेपालले थुप्रै प्रतियोगिताहरुमा यस्तै दबावका बीच जित निकालेको छ । यो पटक पनि त्यही दबावका बीच हङकङलाई उसकै घरेलु मैदानमा हराउने लक्ष्य लिएको छ ।
शीर्ष चारमा परेर विश्वकप छनोटको सम्भावना कायमै राख्न नेपाललाई बाँकी सबै खेल जित्नु बाध्यता छ । शीर्ष दुईमा रहेका नेदरल्याण्ड्स (१८) र पपुवा न्यूगिनी (१६) ले विश्वकप छनोटमा स्थान पक्का गरिसकेका छन् । स्कटल्याण्ड (१५), केन्या (१२), हङकङ (११) र नेपाल (८) दुई स्थानका लागि प्रतिस्पर्धामा छन् ।
नेपाल र हङकङको खेल शुक्रबार र आइतबार छ ।
अन्तिम चरणमा नेपालले यूएई, केन्याले स्कटल्याण्ड र हङकङले पपुपा न्यूगिनीसँग खेल्नेछ ।
कप्तान पारस भन्छन्, ‘अंक तालिका अझै पनि खुला छ । तर, हाम्रा लागि जित्नुको अर्को उपाय छैन ।’
हङकङका लागि पनि उस्तै दबाव छ । नेपालले सन् २००५ पछि हङकङको घरेलु मैदान खेलेको छैन । त्यसबेला पारससँगै र शरद भेषावकरले खेलेका थिए पछिल्लो समय युवा बलर सन्दिप लामिछानेले हङकङमा टी-२० लिग खेलेका छन् ।
अन्य खेलाडीका लागि हङकङको कन्डिसन केही नयाँ हुनसक्छ । त्यहाँको ग्राउण्ड केही सानो पनि छ ।
तर, त्यस अनुसारकै रणनीति बनाएको पारस बताउँछन् । ‘अलिकति फरक कण्डिसन छ’ उनले भने, ‘पछिल्ला रिजल्टहरु हेर्ने हो भने राम्रो ब्याटिङ विकेट हुन्छ ।’
यो पटक नेपाली टोलीमा दुई नयाँ अनुहार सुशील कँडेल र ललित भण्डारी आएका छन् । ओपनिङमा ज्ञानेन्द्र मल्ल र सागर पुन छन् भने शरद भेषावकर, दिपेन्द्र सिंह ऐरी, पारस खड्का, विनोद भण्डारी, बसन्त रेग्मी, सोमपाल कामी, करण केसी र सन्दिप लामिछाने टिममा पर्ने लगभग पक्का जस्तै देखिएको छ ।
११ औै सदस्यका रुपमा स्पिनर थप्ने हो भने सुशील कँडेल, सुशन भारी विकल्प हुनसक्छन् । भर्खर टिममा स्थान बनाएका ललितको बलिङ पनि राम्रो छ । यदि अलराउण्डरतिर जाने हो भने आरिफ शेखले स्थान पाउन सक्ने देखिन्छ ।
प्रशिक्षक जगत टमाटाले राम्रो क्रिकेट खेल्ने र जितेर आउने आफूहरुको लक्ष्य रहेको बताए । कप्तान पारस र प्रशिक्षक टमाटा दुबै यो पटक तयारी राम्रो भएको बताउँछन् ।
नेपाली टोली मंगलबार हङकङ जानेछ । टोलीलाई सोमबार राष्ट्रिय खेलकुद परिषद्का सदस्य सचिव केशवकुमार विष्टले राष्ट्रिय झण्डा हस्तान्तरण गरेका छन् ।

