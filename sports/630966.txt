काहिलको गोलसँगै सिरियाको विश्वकप सपना टुट्यो

२४ असोज, काठमाडौं । टिम काहिलले अतिरिक्त समयमा गोल गर्दै अष्ट्रेलियालाई समग्रमा ३-२ को जित दिलाएका छन् । यससँगै उसले प्ले अफमा स्थान बनाएको छ भने सिरियाको विश्वकप सपना अन्त्य भएको छ ।
मंगलबार भएको दोस्रो लेगमा अष्ट्रेलियाले सिरियालाई अतिरिक्त समयमा २-१ ले हरायो । अष्ट्रेलियाको घरेलु मैदानमा भएको खेलमा सिरियाले छैटौं मिनेटमा एल सोमाको गोलबाट अग्रता लिएको थियो । तर, काहिलले १३ औं मिनेटमा गोल गरे ।
निर्धारित समयको खेल १-१ को बराबरीमा सकिएपछि ३० मिनेटको खेल थप भयो । ९४ औं मिनेटमा सिरिया १० खेलाडीमा सिमित भयो भने काहिलले १०९ औं मिनेटमा गोल गर्दै अष्ट्रेलियालाई विश्वकपको प्ले अफमा पुर्‍याए ।

