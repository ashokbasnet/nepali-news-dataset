म्याच फिक्सिङको अनुसन्धान गरेबापत एएफसीद्वारा नेपाल प्रहरी सम्मानित

२७ असोज, काठमाडौं । एशियाली फुटबल महासंघले नेपालमा भएको म्याच फिक्सिङको अनुसन्धानमा महत्वपूर्ण सहयोग गरेको भन्दै नेपाल प्रहरीको महानगरीय अपराध महाशाखालाई सम्मान गरेको छ ।
एएफसीका महासचिव डाटो विण्डरसन जोनले म्याच फिक्सिङ प्रकरणको नेतृत्व लिएर अनुसन्धान गरेका नेपाल पुलिसका सर्बेन्द्र खनाल र सुदीपराज पाठकलाई सम्मानस्वरुप भेट गरे ।
२०१५ डिसेम्बर ४ मा एएफसीको इथिक्स कमिटीले चार जना नेपाली खेलाडी र एक अफिसियललाई फुटबलमा म्याच फिक्सिङ गरेको आरोपमा आजीवन प्रतिबन्ध लगाएको थियो ।
अफिसियल अञ्जन केसी, तथा चार खेलाडीहरु सागर थापा, सन्दिप राई, रितेश थापा र बिकाशसिंह क्षेत्रीलाई एएफसीको अनुशासन तथा नैतिक संहिता उल्लंघन गरेको आरोपमा दोषी ठहर भएका थिए ।
एएफसीले स्पोर्टराडार, नेपाल पुलिस र युईएफएको इन्टिगि्रटी कमिटीको सहयोगमा एक वर्ष लामो अनुसन्धान पनि खेलाडी तथा अफिसियललाई प्रतिबन्ध लगाएको थियो ।
नेपाल प्रहरीका तत्कालिन एसएसपी सर्बेन्द्र खनालले यस अनुसन्धानको नेतृत्व लिएका थिए । साथै तत्कालिन इन्स्पेक्टर सुदीपराज पाठकको भूमिका पनि यस अनुसन्धानमा अहम् थियो ।
एएफसी महासचिवले भने, ‘डिआइजी खनाल र डिएसपी पाठकलाई एएफसी हाउसमा सम्मानका साथ स्वागत छ, जसले सन् २०१५ मा नेपालमा महत्वपूर्ण म्याच फिक्सिङ प्रकरणको सफल अनुसन्धान गर्नुभयो ।’
‘यो सुनेेेर म निक्कै प्रशन्न भएको छु कि नेपालको सरकारले म्याच फिक्सिङलाई अपराधको रुपमा परिभाषित गरेको छ । यसले म्याचको नतिजा हेरफेर गर्नेहरुलाई कारबाही गर्न सहज भएको छ । अन्य देशहरुले पनि यस उदाहरण कार्यान्वयन गरुन् ।’

