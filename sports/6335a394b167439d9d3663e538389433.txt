रोनाल्डोले पाए उत्कृष्ट खेलाडी अवार्ड

कात्तिक २३ – रियल मड्रिडका क्रिष्टियानो रोनाल्डोले ला लिगाको सन् २०१५–१६ सिजनको उत्कृष्ट खेलाडीको रुपमा मार्का अलफ्रेडो डि स्टेफानो अवार्ड पाएका छन् । रोनाल्डोले गएको सिजन ला लिगामा ३५ गोल गरेका थिए भने ११ गोलका लागि सहयोग गरेका थिए । रियल मड्रिड गएको सिजन ला लिगामा दोस्रो स्थानमा रहेको थियो ।उनले अघिल्लो सिजन क्लबलाई च्याम्पियन्स लिगको उपाधि दिलाउने क्रममा च्याम्पियन्स लिगमा १६ गोल गरेका थिए । यस्तै उनले पोर्चुगललाई युरो कप २०१६ को उपाधि दिलाउन पनि महत्वपूर्ण भूमिका खेलेका थिए । अवार्ड लिएपछि रोनाल्डोले भने ‘सन् २०१५–१६ को सिजन धेरै कुराले महत्वपूर्ण छ । च्याम्पियन्स लिग तथा युरोपियन च्याम्पियनसिपको उपाधि महत्वपूर्ण रह्यो । यस्तै आजको यो दिन पनि मेरा लागि महत्वपूर्ण छ ।’ यस्तै मार्काले रियलका एल्भारो मोराटालाई सन् २०१५–१६ को स्पेनिस टिमको उत्कृष्ट खेलाडीको अवार्ड दियो । यस्तै एथ्लेटिको मड्रिडका डिएगो सिमोनले उत्कृष्ट प्रशिक्षक अवार्ड पाएका थिए ।  एथ्लेटिकोका गोलरक्षक ज्यान ओब्लेकले कम गोल खाएकोमा जामोरा अवार्ड जिते भने ला लिगामा गएको सिजन ४० गोल गरेका बार्सिलोनाका लुइस स्वारेजले पिचिची अवार्ड जिते ।
