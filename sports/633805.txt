लिभरपुलमाथि टोटनह्यामको शानदार जित

६ कात्तिक, काठमाडौं । लिभरपुलमाथि ४–० को शानदार जित हात पारेपछि टोटनह्यामका प्रशिक्षक मौरिसियो पोचेटिनोले आफ्नो टिमले वेम्बलीलाई घरेलु मैदान जस्तै महसुस गर्न थालेको बताएका छन् ।
प्रिमियर लिगको कीर्तिमानी ८० हजार ८२७ दर्शकका माझ भएको खेलमा टोटनह्यामले लिभरपुलको कमजोर डिफेन्सको भरपुर फाइदा उठाएको थियो । लगातार छैटौं जितपछि टोटनह्यामले दोस्रो स्थानको म्यानचेष्टर युनाइटेडसँग अंक बराबरी गरेको छ ।
टोटनह्यामले पुरानो मैदान छेउमै ६१ हजार दर्शक क्षमताको नयाँ रंगशाला बनाउँदैछ, त्यसैले यो सिजन उसको अस्थायी घरेलु मैदान वेम्बली बनेको छ ।
खेलमा टोटनह्यामले चौथो मिनेटमा नै ह्यारी केनको गोलबाट अग्रता लिएको थियो ।
८ मिनेटपछि हुन मिनले गोल गर्दै अग्रता दोब्बर पारे । २४ औं मिनेटमा लिभरपुलका मोहम्मद सालहले गोल गर्दै टोलीलाई खेलमा फर्काउने प्रयास गरे ।
तर, पहिलो हाफको अन्तिममा डेल अलीले गोल गर्दै टोटनह्यामलाई ३–१ को अग्रता दिलाए । खेलको ५६ औं मिनेटमा केनले व्यक्तिगत दोस्रो गोल गरे र टोटनह्यामलाई शानदार जित दिलाए ।
जितपछि उसको ९ खेलबाट २० अंक भएको छ भने लिग लिडर म्यानचेष्टर सिटीको २५ अंक छ । लिभरपुल भने १३ अंकसहित नवौं स्थानमा छ ।

