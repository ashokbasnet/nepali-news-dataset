रेफ्रीको हत्यामा संलग्नलाई अनौठो सजायँ

साउन, २२ - फुटबल रेफ्रीको हत्या गर्ने एक अमेरिकी किशोरलाई अदालतले जेल सजायसँगै अनौठो आदेश दिएको छ ।
फुटबल खेलका क्रममा रेफ्री रिकार्डो पोर्टिलोलाई मुक्का हानेर हत्या गरेको ठहर गर्दै १७ वर्षका किशोरलाई अदालतले २१ वर्ष नपुग्दासम्म कारागारमा राख्न आदेश दिएको छ ।
साथै रेफ्रीको हत्यापछि आफ्नो कारणले रेफ्रीको परिवारले भोग्नुपरेको पिडा महसुस गराउनका लागि ति किशोरलाई राखिएको जेलको सेलमा मृतकको फोटो राख्न अदालतले आदेश दिएको छ ।
त्यतिमात्रै होइन अदालतको आदेश अनुसार ति किशोरले रेफ्री पोर्टिलोका छोरीहरुलाई हरेक हप्ता चिठी समेत लेख्नुपर्नेछ । उमेरका कारण हत्यामा संलग्न किशोरको नाम खुलाइएको छैन ।
गएको अप्रिलमा उटाहको साल्ट लेक सिटीमा भएको खेलका क्रममा घटना भएको हो । प्रहरी रिपोर्ट अनुसार गोलकिपरको रुपमा खेलिरहेका ति किशोरले गोल गर्ने प्रयासमा रहेका विपक्षी टिमका खेलाडीलाई जानाजान धकेलेर लडाएपछि रेफ्री रिकार्डोले पहेँलो कार्ड देखाएका थिए ।
लगत्तै रेफ्रीसँग विवादमा उत्रिएका ति किशोरले रिकार्डोको अनुहारमा मुक्का हानेका थिए । मुक्का खाएपछि भूँइमा बसेर रगत बान्ता गरेका रिकार्डो मस्तिष्कमा चोट लागेर सुन्निएका कारण कोमामा गएका थिए ।
कोमामै भएको अवस्थामा गएको मे ४ तारिखको उनको ज्यान गएको थियो । ति किशोरले अदालतमा बयानका क्रममा आफूले आवेशमा आएर रेफ्रीमाथि मुक्का हानेको भन्दै यसको पूर्ण जिम्मेवारी लिने बताएका थिए ।
सुनुवाइका क्रममा अदालतमा उपस्थित भएका पोर्टिलोका छोरीहरुले बुबाको मृत्युले परिवार तहसनहस भएको प्रतिक्रिया दिए । आना रिकार्डोले भनिन् ‘मलाई लाग्दैन तिमीले कहिल्यै यो कुरा बझ्न सक्दैनौ कि तिमीले हामीलाई कस्तो पीडा र कष्टदिएका छौ ।’
एजेन्सीको सहयोगमा
