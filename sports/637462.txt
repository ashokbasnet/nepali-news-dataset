देशकै सुविधासम्पन्न कवर्डहल पोखरामा बन्छः सदस्य सचिव

२० कात्तिक, पोखरा । राष्ट्रिय खेलकुद परिषद्का सदस्य सचिव केशवकुमार विष्टले देशकै सबैभन्दा सुविधासम्पन्न कवर्डहल पोखरामा निर्माण हुने जानकारी दिएका छन् ।
पोखरा रंगशालामा निर्मित भलिबल प्रशिक्षण केन्द्र तथा मिडिया सेन्टरको मंगलबार शुभारम्भ गरेपछि बोल्दै उनले कवर्डहल निर्माणका लागि मंगलबार टेण्डर आहृवान गर्ने बताए ।
११ करोडको लागतमा निर्माण हुने सो कवर्डहल विदेशी लगानीमा निर्माण हुने विष्टले बताए । काम शुरु भएको ६ महिनाभित्रमा कवर्डहल बनिसक्ने उनले दाबी गरे । सो कवर्डहलमा इण्डोरका सबै खेल खेल्न मिल्ने जानकारी दिए ।
सदस्य सचिव विष्टले एक वर्षभित्र पोखरा रंगशाला कायापलट हुने पनि दाबी गरे । साफ गेमसम्म विदेशीलाईसमेत लोभ्याउने गरी पूर्वाधार तयार हुने र यो नेपालकै सबैभन्दा राम्रो र ब्यबस्थित रंगशाला बन्ने उनको भनाई छ । सागको लागि पोखरामा एक अर्ब रुपैयाँको प्यारापिटसहितको भौतिक पुर्वाधार एक वर्षभित्रमा निर्माण गरिने बताए ।
अहिले मुलुकभर १२ सय २१ वटा पूर्वाधार निर्माणका काम भइरहेको उनले जानकारी दिए ।
विष्टले २०७५ सालको मंसिर भित्रै आठौं राष्ट्रिय खेलकुद आयोजना हुने बताए । त्यसका लागि आगामी भदौदेखी छनौट सुरु हुने उनले जानकारी दिए । आठौं राष्ट्रिय खेलकुदलाई साफ गेमको छनोट बनाइने उनले उल्लेख गरे ।
प्याराग्लाईडिङमा पनि नेपालले एशियामा अवार्ड जित्ने सम्भावना रहेको जनाउँदै उनले ईन्डोनेशियामा हुने प्रतियोगितामा सहभागी हुने सोच रहेको उल्लेख गरे ।
विष्टले अबको १० वर्ष भित्रमा नेपालका खेलाडी देशकै सबैभन्दा धेरै कमाई गर्नेमा पर्ने दाबी गरे । खेलाडीहरुलाई अब खेलेरै बाँच्न सक्ने उनको भनाई थियो । उनले भने,’अबको १० वर्षभित्रमा सबैभन्दा आकर्षक क्षेत्र खेलकुद हुनेछ । पदक विजेता मात्र होइन, राष्ट्रिय खेलाडीले पनि मासिक तलब सहितको सुविधा पाउनेछन् । ढुक्क भएर खेलकुदमा समर्पित हुनुहोस्’, विष्टले थपे- ‘अब डाक्टर, इन्जिनियर, हाकिम भन्ने कुरा गौण हुनेछन् । विश्वलाई हेर्नुस् न, लोकपि्रय, धनी, सेलिब्रेटी खेलाडीहरु नै छन् ।’
पश्चिमाञ्चल क्षेत्रीय खेलकुद विकास समितिका अध्यक्ष खगराज पौडेलले पोखरालाई खेलकुदको राजधानी बनाउन अन्तर्राष्ट्रिय स्तरको रंगशाला बनाउने खुड्किलो उक्लन सुरु भएको बताए । ‘भलिबल प्रशिक्षण केन्द्रबाट सुरु भयो । क्रिकेट, फुटबल, स्वीमिङपुल, ह्याण्डबल, एथ्लेटिक्स ट्रयाक, मार्सल आर्टस्का सम्पूर्ण विधालाई समेट्दै तल्लो भागको स्केटिङसम्म पुग्नेछौं’ उनले भने- ‘अब पोखरामा फेवाताल, माछापुच्छ्रे मात्र हुने छैनन् । गौरवलायक नमुना रंगशाला हामीमाझ हुनेछ ।’
पोखरा रंगशालामा ९४ लाख लगानीमा भलिबल प्रशिक्षण केन्द्र निर्माण गरिएको छ । १४ रोपनी जग्गामा सात सयजनाले एकै पटक बसेर हेर्ने गरी चार कोर्ट क्षमताको भलिबल प्रशिक्षण स्थल तयार छ । यस्तै, १९ लाख लागतमा मिडिया सेन्टर निर्माण भएको हो । मिडिया सेन्टरमा अहिले दशवटा कम्प्युटर, दुई ल्यापटप, प्रोजेक्टर, पि्रन्टर, द्रुत गतिको ईन्टरनेट सुविधा छ । समाचार सम्प्रेषण गर्न सहजताको लागि सञ्चालित मिडिया सेन्टर बहुउद्देश्यीय भवन निर्माण पश्चात फराकिलो स्थानमा सर्नेछ । १४ करोडको बहुउद्देश्यीय भवनको निर्माण अन्तिम चरणमा छ ।

