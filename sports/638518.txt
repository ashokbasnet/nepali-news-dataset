योङ स्टार बन्यो स्मार्ट ओपन क्रिकेटको च्याम्पियन

२५ कात्तिक, पोखरा । योङ स्टार क्लब पोखरा पोखरामा सम्पन स्मार्ट ओपन खुला टी-ट्वान्टी क्रिकेट प्रतियोगिताको च्याम्पियन बनेको छ ।
शनिबार पोखरा रंगशालामा भएको फाइनलमा राइजिङ पोखरा क्रिकेट एकेडेमीलाई हराउँदै आयोजक योङ स्टार च्याम्पिएन बनेको हो ।
टस हारेर ब्याटिङको निम्तो पाएको राइजिङ पोखराले ७६ रनको लक्ष्य दिएको थियो, जसलाई योङ स्टारले १५.२ ओभरमा मात्र ४ विकेटको क्षतिमा सहजै भेट्टायो । योङ स्टारका लागि दीपक राजले २७ बलमा सर्वाधिक ४४ रन जोडे ।
च्याम्पियन योङ स्टार क्लबले उपाधिसहित १ लाख २३ हजार ४५६ रुपैयाँ पाउँदा राङजिङ पोखरा क्रिकेट एकेडेमीले ५४ हजार ३२१ रुपैयाँमा चित्त बुझाएको छ ।
प्रतियोगिताभर १०८ रन र ५ विकेट लिएर म्यान अफ सिरिज घोषित योङ स्टारका नन्दराज शर्माले ५ हजार ५५५ रुपैयाँ पाए भने प्रतियोगितामा १ सय ३० रन जोडेका शितलज्योति युथ क्लब बिका विधान श्रेष्ठ उत्कृष्ट ब्याट्सम्यान बने ।
२१ गतेदेखि सुरु प्रतियोगितामा पोखरा, पाल्पा, कञ्चनपुरका गरी १६ टिमको सहभागिता थियो ।

