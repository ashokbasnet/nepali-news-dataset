कराते पदक विभागीय टिमलाई, सशस्त्रको ८, सेना ५, प्रहरी ४

सुमन तिमल्सिना/उज्यालो ।
विराटनगर, पुस १० – सातौँ राष्ट्रिय खेलकुद अन्तर्गत मोरङको विराटनगरमा भएको महिला तथा पुरुष करातेमा विभागीय टिमले पदक जितेका छन् । सशस्त्र प्रहरीले ८ स्वर्ण, नेपाली सेनाले ५ र नेपाल प्रहरीले ४ स्वर्ण जिते । सोमबार भएको कराते पुरुष ५० केजीमा सशस्त्रका बिमल लामाले स्वर्ण जितेका छन् । ५५ केजी तौलमा नेपाली सेनाका सोनाम लामा, ६७ केजीमा सशस्त्रका मुकुन्द महर्जन, माईनस ८४  केजी र ७५ केजी पुरुषमा सेनाका सुभाष्ण घतानेले स्वर्ण जिते । ६० केजी पुरुषमा पनि नेपाली सेनाका रबिन्द्र कार्कीले स्वर्ण हात पारेका छन् । त्यस्तै महिला ५० केजीमा सशस्त्रका अनु अधिकारी, ५५ केजीमा सशस्त्रकी मनिसा चौधरी, माइनस ६८ किलोमा नेपाली सेनाकी बिभुषा थापा, प्लस ६८ केजीमा सशस्त्र प्रहरीकी कल्पना बस्नेत र ६१ केजीमा सशस्त्र प्रहरीकी सपना लामाले स्वर्ण जितिन् ।   
कवडी : पश्चिमाञ्चल सेमिफाइनलमा 
पश्चिमाञ्चल विकास क्षेत्र मोरङ टंकिसिनवारीमा जारी पुरुष कवडी प्रतियोगिताको सेमिफाइनलमा प्रवेश गरेको छ । लिग चरणको अन्तिम खेलमा सुदूरपश्चिमाञ्चललाई ३८÷२४ अंकले पछि पार्दै पश्चिमाञ्चलले सेमिफाइनल यात्रा तय गरेको हो । 
त्यस्तै सशस्त्र प्रहरी, नेपाली सेना र मध्यामाञ्चलले पनि सेमिफाइनलमा स्थान पक्का गरेका छन् । सशस्त्र प्रहरीको एपिएफ टिमले पूर्वाञ्चललाई ४५/३३ ले पराजित गरेको हो । यस्तै मध्यामाञ्चलले मध्यपश्चिमाञ्चललाई पराजित गरेको थियो । मध्यमाञ्चलले मध्यपश्चिमाञ्चललाई ६५÷३४ ले पछि पारेको थियो । त्यस्तै नेपाली सेनाले बाइ पाएर सेमिफाइनल यात्रा तय गरेको हो ।
त्यस्तैगरी महिला कवडी प्रतियोगितामा पनि लिग चरणको समिकरण पूरा भएको छ । लिग चरणको खेलबाट सेमिफाइनल प्रतिस्पर्धाका लागि नेपाल प्रहरी, नेपाली सेना र मध्यमाञ्चल र सुदूरपश्चिमाञ्चल छनोट भएका छन् । नेपाल प्रहरीले सेमिफाइनल यात्राका लागि मध्यपश्चिमाञ्चललाई ४०÷१६ अंकले पछि पारेको थियो भने नेपाली सेनाले पूर्वाञ्चललाई ५९÷१८ ले  पराजित गर्दै सेमिफाइनलमा स्थान सुनिश्चित गरेको हो । 
त्यस्तै मध्यमाञ्चलले पश्चिमाञ्चललाई ३७/२७ अंकले पछि पार्दै सेमिफाइनल यात्रा तय गर्दा सशस्त्र प्रहरीबल विरुद्ध कठिन जित निकाल्दै सुदूरपश्चिमाञ्चलले सेमिफाइनलमा स्थान पक्का गरेको हो । सुदूरपश्चिमाञ्चलले सशस्त्र प्रहरीलाई ३०/२९  अंकले पराजित गरेको थियो । मंगलबार महिला पुरुष दुवै टिमको सेमिफाइनल खेल सञ्चालन हुने छ ।
