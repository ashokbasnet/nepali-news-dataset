अफगानिस्तानसँग बदला लिने नेपालको रणनीति

३० कात्तिक, काठमाडौं । एसीसी यू-१९ युथ एशिया कपको सेमिफाइनलमा नेपालले शुक्रबार अफगानिस्तानसँग प्रतिस्पर्धा गर्दैछ ।
नेपाल समूह ए को उपाबिजेता र अफगानिस्तान समूह बीको बिजेता हो ।
मुख्य प्रशिक्षक विनोद दासका अनुसार अफगानिस्तानसँग नेपाली टोली दबाबमा हुनेछैन । बरु, केहि समयअघि व्यहोरेको हारको बदला लिने प्रयास हुनेछ ।
प्रशिक्षक दासले भनेका छन्, ‘अफगानिस्तानबिरुद्धको खेल हाम्रा लागि निकै महत्वपूर्ण छ, पछिल्ला केहि महिनामा हामीले उनीहरुसँग २ खेल हारेका छौं, तर अहिले समय फेरिएको छ । हामी ब्याटिङ, बलिङ र फिल्डिङमा पनि उनीहरु भन्दा अगाडि नै छौं ।’
‘हामीले सोचेका छौं कि भोलिको खेल निक्कै कठिन हुनेछ, त्यसका लागि हाम्रा खेलाडीहरु तयार छन् र शतप्रतिशत योगदान दिनेछन्’ दासले भने ।
प्रशिक्षक दासले अफगानिस्तानका केहि खेलाडीहरुका लागि बिशेष रणनीति बनाएको र रणनीति अनुसार टिमको प्रदर्शन भएमा जित हासिल गर्न सहज हुने पनि प्रष्ट पारे ।

मलेसियाको किनरारा ओभल मैदानमा हुने खेल नेपाली समय अनुसार विहान सवा सात बजेबाट सुरु हुनेछ ।
समूह चरणमा उत्कृष्ट प्रदर्शन गर्दै पहिलो पटक युथ एशिया कपको सेमिफाइनलमा पुगेको नेपालले भारतलाई १९ रन र मलेसियालाई आठ विकेटले हराएको थियो ।
यता अफगानिस्तानले समूह बीबाट पाकिस्तान र युएईलाई हराउँदा श्रीलंकासँग पराजित भएको थियो ।
उमेरसमूहमा नेपाल र अफगानिस्तान ९ पटक आमने सामने भएकामा नेपालले ४ र अफगानिस्तानले ५ खेल जितेको छ । नेपालले अफगानिस्तानलाई अन्तिम पटक २०११ मा हराएको थियो ।
नेपाल र अफगानिस्तानबीचको खेलको बिजेताले उपाधिका लागि पाकिस्तानसँग प्रतिस्पर्धा गर्नेछ । बिहीबार भएको खेलमा पाकिस्तान बंगलादेशलाई २ रनले हराउँदै फाइनलमा पुगेको हो ।
बंगलादेशले दिएको २७५ रनको लक्ष्य पछ्याएको पाकिस्तानले ३९ ओभरमा ५ विकेट गुमाएर १९९ रन बनाउँदा खेल वर्षाले प्रभावित भएको थियो । त्यसपछि खेल हुन सकेन र डकवर्थ लेविस नियम अनुसार पाकिस्तानलाई बिजेता घोषणा गरियो ।
यसअघि टस हारेर पहिले ब्याटिङ गरेको बंगलादेशले निर्धारित ओभरमा ६ विकेट गुमाएर २७४ रन बनाएको थियो । बंगलादेशका मुहम्मद ताहाले ९२ रनको शानदार पारी खेलेका थिए ।

