युथ एशिया कपमा नयाँ च्याम्पियन अफगानिस्तान

३ मंसिर, काठमाडौं । अफगानिस्तानले एसीसी यू-१९ युथ एशिया कप क्रिकेटको उपाधि जितेको छ । पाकिस्तानबिरुद्ध १८५ रनको बिशाल जित हासिल गर्दै अफगानिस्तानले पहिलो पटक एशिया कपको उपाधि जितेको हो ।
सेमिफाइनलमा नेपाललाई हराउँदै अफगानिस्तान पहिलो पटक प्रतियोगिताको फाइनलमा पुगेको थियो ।
मलेसियाको किनरारा ओभल मैदानमा टस हारेर पहिले ब्याटिङ गरेको अफगानिस्तानले विकेट किपर ब्याट्सम्यान इक्रम अली खिलको शतकीय योगदानपछि निर्धारित ५० ओभरमा ७ विकेट गुमाएर २४८ रन बनाएको थियो ।
अलीले ११३ बलको सामना गरी १० चौका र २ छक्काको सहयोगमा १०७ रन बनाए । उनका अलावा ओपनरहरु रमानुल्लाह गुर्वाजले ४० र इब्राहिम जर्दानले ३६ रनको पारी खेले ।
बलिङतर्फ पाकिस्तानका मोहम्मद मुसाले ३ तथा सहीन साह अफि्रदीले २ विकेट लिए ।
२४९ रनको लक्ष्य पछ्याएको पाकिस्तान २२.१ ओभरमा ६३ रनमै समेटिएपछि अफगानिस्तानको ऐतिहासिक जित पक्का भयो । अफगानिस्तानका मुजिव उर रहमानले ५ विकेट लिएपछि पाकिस्तानको ब्याटिङ अर्डर ध्वस्त बनेको थियो । मुजिवले नेपालबिरुद्धको सेमिफाइनलमा ६ विकेट लिएका थिए ।
पाकिस्तानका मोहम्मद ताहाले बनाएको १९ रन कुनैपनि पाकिस्तानी ब्याट्सम्यानले बनाएको सर्बाधिक रन हो । उनका अलावा कप्तान मोहम्मद हसन खानले १० रन बनाए । अन्य कुनै पनि ब्याट्सम्यानले दोहोरो अंकको रन बनाउन सकेनन् ।
समूह चरणको खेलमा पनि पाकिस्तान अफगानिस्तानबिरुद्ध मात्र ५७ रनमा अलआउट भएको थियो ।
मुजिवका अलावा अफगानिस्तानका क्वाइस अहमद कमावालले पनि ३ विकेट लिए ।

