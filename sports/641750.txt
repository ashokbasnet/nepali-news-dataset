रोनाल्डोको मद्दतमा रियल मड्रिड विजयी

१० मंसिर, काठमाडौं । क्रिष्टियानो रोनाल्डोको गोलको मदतमा रियल मड्रिडले मालागालाई हराएको छ र बार्सिलोनाको अंक दूरी ७ मा झारेको छ ।
शनिबार राति भएको खेलमा रियल मड्रिडले मालागालाई ३–२ गोल अन्तरले हराएको हो । रियलको जितमा रोनाल्डोको गोल निर्णायक बन्यो ।
७५ औं मिनेटमा लुका मोडरिकलाई डिबक्स एरियामा लडाएपछि रियलले पेनाल्टी पाएको थियो । रोनाल्डोको प्रहार मालागाका गोलकिपरले रोकेका थिए तर, फर्किएर आएको बलमा रोनाल्डोले नै गोल गरेका छन् ।
त्यसअघि रियल मड्रिडले नवौं मिनेटमा करिम बेन्जिमाको गोलबाट अग्रता लिएको थियो । तर, १८ औं मिनेटमा मालागाका रोनालले बराबरी गोल फर्काए । तीन मिनेटपछि नै कासिमेरोले गोल गर्दै घरेलु टोलीलाई अग्रता दिलाए ।
खेलको ५८ औं मिनेटमा कास्ट्रोले गोल गरेपछि खेल २–२ को बराबरीमा पुगेको थियो ।
जितपछि रियल मड्रिडको १३ खेलबाट २७ अंक भएको छ भने लिग लिडर बार्सिलोनाको ३४ अंक छ र उसले एक खेल कम खेलेको छ ।

