मोदी नदीमा कायाकिङ प्रतियोगिता हुने

१२ मंसिर, पोखरा । कास्कीको मोदी नदीमा कायाकिङ प्रतियोगिता हुने भएको छ । कास्कीको विरेठाँटीस्थित मोदी नदीको करिव ३ सय मिटर क्षेत्रमा प्रतियोगिता हुन लागेको हो ।
नेपाल कायक एण्ड क्यानोन क्लब र विरेठाँटी क्यानोनिङको सयुक्त आयोजनामा मंसिर १५ गतेदेखि १७ गतेसम्म हुने प्रतियोगीतामा देश तथा विदेशका करिब ४० खेलाडीले सहभागी जनाउनेछन् ।
एक जनामात्र बस्न मिल्ने डुंगा अर्थात कायकमार्फत खेलिने कायकिङ साहसिक खेल बिधामा पर्छ । प्रतियोगितामा सहभागी खेलाडीले पार गर्ने समयको आधारमा विजेता घोषणा गरिने छ ।
प्रतियोगीतामा प्रथम हुनेलाई ५० हजार, दोस्रो हुनेले नगद ३० हजार र तेस्रो हुनेले नगद २० हजार रुपैयाँ पुरस्कार प्रदान गरिनेछ ।
नेपालमा कायाकिङ गर्न मिल्ने धेरै नदी भए पनि प्रवर्द्धन हुन नसक्दा पर्यटकमा अकर्षण हुन नसकेको विरेठाँटी क्यानोनिङका सञ्चालक विजय गुृरुङले बताए ।
साहसिक खेलका लागि वर्षेनी लाखौँ पर्यटक नेपाल भित्रिने गरेका छन् । तर, सुरक्षित स्थानको पहिचान हुन नसक्दा यस्ता खेललाई प्रवर्धन गर्न सकिएको छैन । वीरेठाँटीमा गत असोजदेखि कायकिङ खेलाउन सुरु गरिएको हो ।

