श्रीलंकाबिरुद्ध कोहलीको अर्को दोहोरो शतक, सेहवाग र सचिनलार्इ भेट्टाए
 

१७ मंसिर, काठमाडौं । भारतीय कप्तान बिराट कोहलीले श्रीलंकाबिरुद्धको दोस्रो टेष्टको पहिलो इनिङमा दोहोरो शतक पूरा गर्दै अर्को कीर्तिमान रचेका छन् ।
फिराज शाह कोटला मैदानमा जारी दोस्रो टेष्टको दोस्रो दिन कोहलीले करिअरको छैटौं दोहोरो शतक पूरा गरेका छन् । उनले २४३ रनको शानदार पारी खेले । यो उनको करिअरको २०औं टेष्ट शतक पनि हो ।
श्रीलंकाबिरुद्धको पहिलो टेष्टमा पनि दोहोरो शतक पूरा गरेका कोहलीले कप्तानको रूपमा सबैभन्दा धेरै शतक बनाउने कीर्तिमान तोडेका छन् । यसअघि यो कीर्तिमान वेष्ट इण्डिजका महान क्रिकेटर ब्रायन लाराको नाममा थियो ।
साथै टेस्ट क्रिकेटमा ६  पटक दोहोरो शतक प्रहार गर्ने भारतीय दुर्इ महान खेलाडी वीरेन्द्र सेहवाग र सचिन तेन्दुलकरपछि कोहली पनि थपिएका छन् ।
साथै लगातार दुई टेष्टमा दुई दोहोरो शतक बनाएका कोहली अष्ट्रेलियाली कप्तान माइकल क्लार्कपछिका दोस्रो क्रिकेटर बनेका छन् । क्लार्कले सन् २०१२ मा यो उपलब्धी हासिल गरेका थिए ।
त्यस्तै लगातार तीन टेष्ट म्याचमा शतक पूरा गर्ने कोहली पहिलो क्रिकेट कप्तानसमेत बनेका छन् ।
यो उनको टेष्ट करिअरमा सर्बाधिक रन पनि हो । कोहलीसँगै मुरजी बिजयको १५५ रनको शतकीय योगदानमा भारतले दोस्रो दिन ७ विकेट गुमाएर ५३६ बनाउँदा इनिङ समाप्तिको घोषणा गरेको थियो ।

