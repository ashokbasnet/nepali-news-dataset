ब्राजिलियन मिडफिल्डर काकाले लिए सन्यास

सन् २००२ मा ब्राजिलले विश्वकप जित्दा टोलीका सदस्य तथा एसी मिलान र रियल मड्रिडका पूर्व मिडफिल्डर काकाले फुटबलबाट सन्यास घोषणा गरेका छन् ।
३५ वर्षीय काकाले ब्रजिली क्लव साओ पाउलोबाट करिअर सुरु गरेका थिए, हाल उनी एमएलएस क्लव ओर्लाण्डोमा आबद्ध छन् ।
काकाले व्यवसायिक खेलजीवनको अन्तिम खेलमा गत अक्टोबरमा ओर्लाण्डोमा खेलेका थिए । र नोभेम्बरमा उनलाई सिरी ए क्लव एसी मिलानमा डाइरेक्टरको भूमिकाका लागि प्रस्ताव आएको थियो ।
उनी विश्वका ती आठ फुटबलरमध्येका एक हुन् जसले फिफा विश्वकप, च्याम्पियन्स लिग वा युरोकप र फिफा बेलोन डि’ओरको उपाधि जितेका छन् ।
जादुयी डि्रव्लिङका लागि प्रख्यात काका गोलका लागि अवसर सृजना गर्न माहिर मानिन्थे । उनले ब्राजिलका लागि ९२ क्याप जितेर २९ गोल गरेका छन् ।
उनले ब्राजिलबाट फिफा विश्वकपको उपाधि २००२ मा जिते, २००७ मा एसी मिलानबाट च्याम्पियन्स लिगको उपाधि जिते र त्यसै वर्ष विश्वकै उत्कृष्ट फुटबलरको रुपमा बेलोन डि’ओर अवार्ड जिते ।
सन् २००३ देखि २००९ सम्मको ६ वर्ष उनको खेलजीवनकै सबैभन्दा उर्वर समय मानिन्छ । ती ६ वर्ष इटलीयन महारथी एसी मिलानमा बिताएका उनले सन् २००४ मा सिरी ए र २००७ मा क्लव विश्वकपको उपाधि पनि जितेका थिए ।
सन् २००९ मा तत्कालीन कीर्तिमानी मूल्य ५६ मिलियन युरोमा रियल मड्रिड आएका काकाले सन् २०११ मा कोपा डेल रेको उपाधि रियलबाट जिते ।
घुँडाको चोटबाट संघर्ष गरिरहेका काका अर्को वर्ष ओर्लाण्डो जानुभन्दा अघि सन् २०१३ मा एक सिजन एसी मिलान फर्किएका थिए ।
विश्वकप, युरो कप वा च्याम्पियन्स लिग र बेलोन डि’ओर जितेका काकाबाहेकका अन्य ७ खेलाडीहरुमा बबी चार्लटन, गर्ड मुलर, फ्रेन्च बेकेनबाउर, पाउलो रोस्सी, जिनेदिन जिदाने, रिभाल्डो र रोनाल्डिन्हो छन् ।

