भेट्रान श्रीलंकाली खेलाडी महारुफले ईपीएल टोली काठमाडौंको कप्तानी गर्ने

१ पुस, काठमाडौं । सोमबारदेखि काठमाडौंमा सुरु हुने एभरेष्ट प्रिमियर लिग क्रिकेटमा काठमाडौं किङस एलाभेनको कप्तानी टेष्ट मान्यता प्राप्त श्रीलंकाका भेट्रान खेलाडी मोहम्मद फारविज महारुफले गर्ने भएका छन् ।
एउटा टिमले तीन जनासम्म बिदेशी खेलाडी अनुबन्ध गर्न पाउने प्रतियोगिताको नियमअनुसार काठमाडौंले श्रीलंकाली खेलाडीद्वय महारुफ र अक्षु फर्नाण्डो तथा भारतका सागर कुमारलाई अनुबन्ध गरेको छ ।
श्रीलंकाबाट अन्तर्राष्ट्रिय क्रिकेट खेलिसकेका महारुफले नेपालमा आएर ईपीएलजस्तो क्रिकेट लिग खेल्न पाउादा खुसी लागेको प्रतिक्रिया दिए । उनले प्रतियोगितामा काठमाडौंका लागि शतप्रतिशत योगदान दिनेसमेत बताए ।
कार्यक्रममा काठमाडौंका मालिक रोहित गुप्ताले नेपाली लिगमा पनि बिदेशी खेलाडीका रुपमा महारुफजस्ता क्रिकेटरको आगमनले नेपाली क्रिकेट जगतका लागि महान आधार प्रदान भएको विश्वास व्यक्त गरे ।
काठमाडाैं टोलीमा ६ जना राष्ट्रिय टाेलीका खेलाडी र ३ जना यू-१९ टोलीका खेलाडी समावेश छन् ।
काठमाडौंले प्रतियोगिताको पहिलो खेल ललितपुर प्याट्रियट्ससँग सोमबार प्रतिस्पर्धा गर्दैछ ।

