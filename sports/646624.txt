फक्सवागन नेशनल अटो जिमखाना च्याम्पियनसिप हुने

३ पुस, काठमाडौं । नेपाल मोटर स्पोर्ट्स क्लबले पुस १५ गते पहिलो फक्सवागन नेशनल अटो जिमखाना च्याम्पियनसीप आयोजना गर्ने भएको छ । नेपाल अटोमोबाईल एसोसिएसन नाडासँगको सहकार्य तथा काठमाडौं जिल्ला खेलकुद बिकाश समितिसँगको समन्वयमा प्रतियोगिता हुन लागेको हो ।
टाइम , डिस्ट्यान्स, र स्पिड ढाँचामा मोटर रेस तथा र्‍यालीहरू आयोजना हुँदै आए पनि अटो जिमखाना भने यो पहिलो प्रतियोगिता हो ।
काभ्रेपलाञ्चोकको धुलिखेल नगरपालिकामा तयार पारिएको हिमालयन मोटर ल्याण्डमा हुने प्रतियोगितामा नेपालका ६४ जना खेलाडीले प्रतिस्पर्धा गर्नेछन् ।
प्रतियोगितामा प्रथम स्थान हात पार्ने खेलाडीले अर्को वर्ष ईन्डोनेसियामा आयोजना हुने एसियन अटो जिमखाना च्याम्पियनसिपमा नेपालको प्रतिनिधित्व गर्न पाउनेछन् । यो प्रतियोगितामा सहभागी खेलाडीले झन्डै १५० फिट लामो रेसिब कोर्समा आयोजकले दिएको ढाँचा अनुसार गाडी चलाउनुपर्नेछ ।
यसका लागि प्रतियोगिहरूमा स्पीडसँगै स्किल र माइन्ड सेट-अपको पनि आवश्यकता पर्दछ । रेस कोर्समा डिभाईडर कोनहरूको सहायताले बाटो निर्धारण गरिएको हुन्छ । सहभागी खेलाडीले एक पटक उक्त बाटोको नक्सा हेरेपछि सम्झनाकै भरमा उक्त ट्र्याकमा कार कुदाउनुपर्नेछ । बाटो बिर्सिएको खण्डमा वा डिभाइडरहरूलाई छोएको खण्डमा जरिवाना गरिनेछ ।
पहिलो चरणमा उच्च अंक ल्याउने १६ खेलाडी दोस्रो चरणमा प्रवेश गर्नेछन् । दोस्रो चरणमा उत्कृष्ट प्रदर्शन गर्ने ८ खेलाडी फाइनल चरणका लागि छनोट हुने छन् ।
नेपालमै पहिलो पटक अन्तर्राष्ट्रिय मापदण्डभित्र रहेर अन्तर्राष्ट्रियस्तर र ढाँचाकै अटो जिमखाना च्याम्पियनसिप गर्न लागिएको हो ।
क्लबले नेपालका लागि फक्सवागनको अधिकृत बिक्रेता पूजा इन्टरनेसनलसँग मिलेर यो प्रतियोगिता गर्न लागेको हो भने कार्यक्रमको ब्यवस्थापन भूमी एडभरटाईजिङ प्रालिले गर्नेछ ।

