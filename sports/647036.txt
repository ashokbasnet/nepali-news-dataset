ईपीएलमा भैरहवा ग्लाडिएटर्सको विजयी सुरुआत

५ पुस, काठमाडौं । एभरेष्ट प्रिमियर लिग क्रिकेट ईपीएलमा भैरहवा ग्लाडिएटर्सले विजयी सुरुवात गरेको छ ।
टियू क्रिकेट मैदानमा बुधबार भएको दोस्रो खेलमा शरद भेषावकरको टोली भैरहवाले फारविज महारुफको टोली काठमाडौंलाई ७ विकेटले पराजित गर्‍यो । प्रतियोगितामा काठमाडौंको यो लगातार दोस्रो पराजय हो ।
११९ रनको लक्ष्य पाएको भैरहवाले १६.२ ओभरमा मात्र ३ विकेट गुमाएर पूरा गर्‍यो । भैरहवाका लागि बिदेशी खेलाडी पुनीत विष्टले सर्बाधिक ४२ रनको पारी खेले । अविजित रहेको उनले २८ बल खेलेर ६ चौका प्रहार गरे । कप्तान शरद भेषावकरले पनि ३२ रन बनाए । त्यस्तै आरिफ शेखले पनि ११ बलमा २३ रनको विष्फोटक अविजित पारी खेले ।
बलिङमा काठमाडौंका सोमपाल कामी, अमरसिंह रौतेला र सुशील कँडेलले एक एक विकेट लिए ।
यसअघि टस जितेर पहिले ब्याटिङ रोजेको काठमाडौंले निर्धारित ओभरमा ८ विकेट गुमाउँदै मात्र ११८ रन बनायो । काठमाडौंका लागि अमित श्रेष्ठले २९, सागर कुमारले २८, राजु रिजालले २२ र सागर पुनले १५ रन बनाउनुबाहेक अन्यले दोहोरो अंकको रन बनाउन सकेनन् ।
बलिङतर्फ भैरहवाका दिपेश श्रेष्ठले ३ विकेट लिए भने कप्तान भेषावकरले २ विकेट लिए । टिमका लागि अलराउण्ड प्रदर्शन गरेको भैरहवाका कप्तान भेषावकर म्यान अफ द म्याच चुनिए ।

