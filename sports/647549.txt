ईपीएल क्रिकेटमा बिराटनगर वारियर्सको लगातार तेस्रो जित
फाइल तस्वीर
७ पुस, काठमाडौं । एभरेष्ट पि्रमियर लिग क्रिकेट अन्तर्गत शुक्रबारको दोस्रो खेलमा चितवन टाइगर्समाथि ७१ रनको जित दर्ता गर्दै राष्ट्रिय टोलीका कप्तान पारस खड्काको टोलीले प्रतियोगिताको तेस्रो जित आत्मसाथ गरेको छ ।
टियू क्रिकेट मैदानमा टस हारेर पहिले ब्याटिङ गरेको बिराटनगरले हङकङका बाबर हायतको बिष्फोटक ब्याटिङको सहयोगमा २० ओभरमा ८ विकेट गुमाएर १७४ रनको सम्मानित योगफल बनाएको थियो ।
बिराटनगरको पारीमा हायतले ४२ बलमा ८१ रनको शानदार पारी खेले । उनले ४ चौका र ६ छक्का प्रहार गरे । १२औं ओभरमा चितवनका कप्तान दिपेन्द्रसिंह ऐरीको बलमा उनले लगातार ४ छक्का र १ चौका प्रहार गरेका थिए ।
छैटौं ओभरमा ओपनर आशिफ शेख २१ रनको ब्यक्तिगत स्कोरमा आउट भएपछि आएका हायतले दोस्रो विकेटका लागि हङकङ राष्ट्रिय टोलीका टिममेट अंशुमन रथसँग मिलेर १०७ रनको शतकीय साझेदारी गरे । अंशुमनले ४२ रन बनाए । बिराटनगरका कप्तान पारस खड्काले १६ रन बनाए ।
१९औं ओभरको तेस्रो बलमा कप्तान पारस र चौथो बलमा बाबर हायत आउट हुँदा बिराटनगरको स्कोर १६९ रन थियो । तर बाँकी ८ बलमा उनले ५ रन जोड्दा चार विकेट गुमायो ।
अन्तिम ओभरमा चितवनका प्रविण गुप्ताले हृयाट्रिकसहित ४ विकेट लिए । उनले १९औं ओभरको अन्तिम तीन बलमा बिराटनगरका ३ ब्याट्सम्यानलाई आउट गरे । उनले खेलमा ५ विकेट लिए ।
१७५ रनको लक्ष्य पछ्याएको चितवन १८.२ ओभरमा १०३ रनमै समेटिएपछि बिराटनगरको ७१ रनको जित सम्भव भयो । बसन्त रेग्मीले ३.२ ओभरमा ११ रन दिएर ४ विकेट लिएपछि चितवनको इनिङ धर्मरायो । चितवनका भीम सार्कीले सर्बाधिक २४ रन बनाए भने सन्दिप सुनारले १६, सवीज खानले १२ रन बनाए ।
बसन्तका अलावा बिराटनगरका लागि अभिनाश कर्णले पनि २ विकेट लिए । करण केसी, अंशुमन रथ र पुष्प थापाले एक एक विकेट लिए । खेलको म्यान अफ द म्याच बिराटनगरका बाबर हायत चुनिए ।

