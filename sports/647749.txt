चौथो जितसँगै पारसको विराटनगर वारियर्स अघिल्लो चरणमा

८ पुस, काठमाडौं । लगातार चौथो जितसँगै विराटनगर वारियर्स एभरेष्ट प्रिमियर लिग क्रिकेटको अघिल्लो चरणमा पुगेको छ ।
विराटनगरले अंशुमाथ रथको अर्धशतक तथा अनिवाश कर्ण र बसन्त रेग्मीको कसिलो बलिङको मदतमा भैरहवा ग्लाडिएटर्समाथि ३५ रनको जित निकालेको हो ।
जितसँगै उसको ८ अंक भएको छ । दोस्रो स्थानमा रहेको पोखरा र तेस्रो स्थानमा रहेका भैरहवाको समान ४ अंक छ र दुबै टोलीले एक खेल कम खेलेका छन् ।
विराटनगरले काठमाडौं किङ्ग्स इलाभेनसँग खेल्नेछन् । यदि विराटनगरले यो खेल गुमाएपनि अघिल्लो चरण पुग्नेछ ।
किनकी उसलाई पछ्यारहेका पोखरा र भैरहवाले पर्सि एक आपसमा खेल्नछन् । अन्य टोलीको २ अंक मात्र छ र सबैले चार चार खेल खेलिसकेका छन् ।
हङकङको जोडी जम्यो
टस हारेर ब्याटिङको निम्तो पाएको विराटनगरले २० ओभरमा १४९ रन बनायो । उसको पहिलो विकेट सस्तैमा गुमेको थियो । ओपनर आसिफ शेख मात्र १ रनमा आउट भए ।
तर, अर्का ओपनर अंशुमान रथले दोस्रो विकेटका लागि बाबर हायातसँग १०१ रनको साझदारी गरे । बाबर ३६ रनमा आउट भए । तेस्रो विकेटका रुपमा अंशुमान ५७ रनमा आउट भए, जतिबेला टिमको स्कोर ११८ रन थियो ।
अनिलकुमार शाह शुन्यमै आउट भए भने टिमले थप ६ रन जोड्दा कप्तान पारस खड्का पनि आउट भए । उनी १५ रनमा आउट भए ।
प्रनित थापा मगरले १४ रन बनाए भने करण केसीले ११ र पुष्प थापा २ रनमा अविजित रहे ।
१५० रनको लक्ष्य पाएको भैरहवाले १८.३ ओभरमा ११४ रन बनाउँदा सबै विकेट गुमायो । उसका लागि प्रदिप ऐरी र हरिशंकर साहले १८/१८ रन बनाए ।
भैरहवालाई सस्तैमा समेट्ने क्रममा अभिनाश कर्णले ४ विकेट लिए भने बसन्त रेग्मीले ३ विकेट लिए ।

