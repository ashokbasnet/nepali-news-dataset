भैरहवा ग्ल्याडिएटर्स ईपीएलको क्वालिफायरमा

१० पुस, काठमाडौं । राष्ट्रिय टोलीका अनुभवी खेलाडी शरद भेषावकरले नेतृत्व गरेको टोली भैरहवा ग्ल्याडिएटर्स एभरेष्ट प्रिमियर लिग क्रिकेटको क्वालिफायर्स चरणमा प्रवेश गरेको छ ।
लिग चरणको चौथो खेलमा पोखरा राहिनोजमाथि ७ विकेटको जित हासिल गरेपछि भैरहवाको लिगमा ६ अंक भएको छ र यसले क्वालिफायरमा स्थान बनाएको छ । लिगको शीर्ष स्थानमा रहँदै पारस खड्काको टोली विराटनगर वारियर्स यसअघि नै क्वालिफायर्समा पुगिसकेको छ ।
टियू मैदान कीर्तिपुरमा पोखराले दिएको १०९ रनको सामान्य लक्ष्य भैरहवाले ३ विकेट गुमाएर १७.४ ओभरमा पूरा गर्‍यो ।
प्रदीप ऐरी दोस्रो ओभरमा व्यक्तिगत २ रनमै आउट भएपनि अर्का ओपनर प्रथम सालुन्केले १२ बलमा ६ चौकाको सहयोगमा २६ रन बनाए । तेस्रो नम्बर चौथो नम्बरमा आएका हरिशंकर शाहले पनि ३ रनमात्र बनाउन सके ।
तर, कप्तान शरद भेषावकर र आरिफ शेखले चौथो विकेटका लागि ७३ रनको अविजित साझेदारी गर्दै टिमलाई महत्वपूर्ण जित दिलाए । ४७ बल खेलेर शेखले ४८ र ३७ बल खेलेर भेषावकरले ३२ रन बनाए ।
पोखराका तेज वलीले २ तथा कप्तान शक्ति गौचनले १ विकेट लिए ।
यसअघि टस जितेर पहिले ब्याटिङ रोजेको पोखराले १८.३ ओभरमा अलआउट हुँदै १०८ रन बनाएको थियो । सुरुवात सन्तोषजनक रहे पनि पोखराका मध्यक्रमका ब्याट्सम्यानको प्रदर्शन सन्तोषजनक रहेन । ओपनर सुनील धमला र इर्साउल्लाहले पहिलो विकेटका लागि २३ रनको साझेदारी गरे । धमला १५ रनको व्यक्तिगत स्कोरमा आउट हुँदा त्यसपछि आएका आसिफ अलीले पनि १० रनमात्र बनाउन सके । चौथो नम्बरमा आएका नूरध्वज सेनले ७ रन बनाएर आउट भए ।
प्रतियोगिताकै फ्लप ब्याट्सम्यानको रुपमा देखिएका ‘हेवीवेट’ खेलाडी बिनोद भण्डारी र राजेश पुलामी मगर दुवैजना खाता नखोली आउट हुँदा पोखराले ११ ओभरमा ५ विकेट गुमाएर ७० रन बनाएको थियो ।
एउटा एण्डबाट लगातार विकेट झरिरहँदा अर्को एण्डबाट इर्साउल्लाहले पोखराको इनिङ केहि उकास्ने प्रयास गरे । उनी पनि १५औं ओभरमा ४१ रनको स्कोरमा आउट भएपछि पोखराको इनिङ सम्मानजनक स्कोरमा जान सकेन । पोखराका ८ जना ब्याट्सम्यानले दोहोरो अंकको रन बनाउन सकेनन् भने उसले १७ अतिरिक्त रन पाएको थियो ।
बलिङतर्फ भैरहवाका दिपेश श्रेष्ठ, शरद भेषावकर र कृष्ण कार्कीले २-२ विकेट लिए । खेलको म्यान अफ द म्याच आरिफ शेख बने ।
प्रतियोगिताको लिग चरण अन्तर्गत मंगलबार हुने अन्तिम दुई खेलमा भैरहवाले चितवन टाइगर्स र पोखराले ललितपुर प्याटि्रयट्ससँग प्रतिस्पर्धा गर्नेछ । यी खेलले ईपीएलको क्वालिफायर्समा पुग्ने अन्य दुई खेलको टुंगो लाग्नेछ ।

