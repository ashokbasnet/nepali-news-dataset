राखेप च्याम्पियनसिप अन्तर्गत राष्ट्रिय भलिवल पोखरामा शुरु

११ पुस, काठमाडौं । राखेप च्याम्पियनसिप-२०७४ अन्तर्गत पोखरामा मंगलबारदेखि २१औं महिला तथा ३१औं पुरुष राष्ट्रिय भलिवल प्रतियोगिता शुरु भएको छ ।
नेपाल भलिवल संघको आयोजना, राष्ट्रिय खेलकुद परिषदको संयोजन तथा पश्चिमाञ्चल क्षेत्रीय भलिवल संघको व्यवस्थापनमा पुस १५ गतेसम्म पोखरा रंगशालास्थित पश्चिमाञ्चल क्षेत्रीय भलिवल ट्रेनिङ सेन्टरमा सुरु भएको प्रतियोगिताको युवा तथा खेलकुद मन्त्री राजन केसीले उद्घाटन गरे ।
उद्घाटनमा बोल्दै मन्त्री केसीले खेलकुदको माध्यमबाट नेपाललाई चिनाउन सकिन्छ भन्ने निश्कर्ष निकालेर खेलकुदको गुरु योजना बनाएर कार्यान्वयन गर्न लागेको बताए । खेलकुदको गुरु योजना संघीयतालाई ध्यानमा राखेर प्रादेशिक योजना अनुरुप बनाएको उनको भनाई थियो । उनले खेलाडीलाई राष्ट्र निर्माणमा लगाउने उद्धेश्यले उनीहरुको क्षमता अभिबृद्धिलगायतका कार्यक्रम समावेश गरिएको बताए ।
मन्त्री केसीले पोखरालाई खेलकुदको सहर बनाउने उद्घोष गरे । सरकारले पोखरालाई खेलकुदको सहर बनाउने योजनाअनुरुप नै पोखरामा खेलकुद कार्यक्रम प्राथमिकता दिएरै राख्ने गरेको बताए ।
मन्त्री केसीले सबै नेपालीले स्वामित्व र अपनत्व लिन सक्नेगरी संविधान बनाएकाले अब कोहि कसैले आफू पछि परेको, अपहेलित भएको महशुस गर्नुनपर्ने बताए । संक्रमण कालको अन्त्य भएको बताउँदै उनले अब मुलुकमा विकास र समृद्धि ल्याउने बेला आइपुगेको बताए । अब पनि कसैलाई दोष दिएर र गाली गरेर समृद्धि र विकास नगरी उम्कन नमिल्ने उनको भनाई थियो ।
नेपाल भलिवल संघका केन्द्रीय अध्यक्ष मनोरञ्जनरमण शर्माले भलिवललाई राष्ट्रिय खेल बनाइएकोमा धन्यवाद दिँदै सरकार र राखेपलाई अब सारथी बनेर भलिवलको विकासमा सघाइदिन आग्रह गरे ।
खेलाडीलाई तालिमलगायतका सुविधा दिए अन्तर्राष्ट्रिय खेलमासमेत स्वर्ण पदक दिलाउन सकिने दाबी गर्दै उनले भने, ‘खेलाडीलाई सुख, सुविधा दिनुस्, हामी तपाईंलाई गोल्ड मेडल दिलाउँछौं ।’ उनले आफू रिजल्टमा विश्वास गर्ने व्यक्ति भएको बताउँदै सुविधा दिए त्यो रिजल्ट ल्याएरै देखाइदिने बताए ।
नेपाल भलिवल संघका केन्द्रीय उपाध्यक्ष तथा साफ च्याम्पियनसिप भलिवल खेलाडी छनोट समितिका संयोजक यामबहादुर गुरुङले भलिवललाई राष्ट्रिय खेल बनाए पनि हेर्ने नजर भने राज्यले परिवर्तन गर्न नसकेको गुनासो गरे ।
पहिलो दिनका सबै खेल सोझो सेटमा
प्रतियोगिताको पहिलो दिनका सबै खेलहरु सोझो सेटमा हारजित भएका छन् । मंगलबार भएको पुरुष तथा महिलातर्फका ४/४ वटा गरी ८ वटै खेल सोझो सेटमा हारजित भए ।
पहिलो दिन मंगलबार त्रिभुवन आर्मी क्लवले पूर्वाञ्चललाई सोझो सेटमा पराजित गर्‍यो । आर्मीले पूर्वाञ्चललाई २५-२०, २५-१९ र २५-१४ को सेटमा पराजित गरेको हो । दोश्रो खेलमा सशस्त्र प्रहरी वलको एपिएफ क्लवले सुदुर पश्चिमाञ्चललाई २५-१२, २५-१७ र २५-१४ को सोझो सेटमा पराजित गर्‍यो । तेश्रो खेलमा पश्चिमाञ्चलले मध्यमाञ्चललाई २५-२१, २५-२२ र २५-१६ को सोझो सेटमै पराजित गर्‍यो । चौथो खेलमा नेपाल पुलिस क्लवले मध्य पश्चिमाञ्चललाई २५-१६, २५-१७ र २५-१६ को सोझो सेटमा पराजित गर्‍यो ।
महिलातर्फको पहिलो खेलमा सशस्त्र प्रहरी वलको एपिएफ क्लवले पूवाञ्चललाई २५-२, २५-४ र २५-७ को सोझो सेटमा पराजित गर्‍यो । दोश्रो खेलमा मध्यमाञ्चलले मध्य पश्चिमाञ्चललाई २५-७, २५-११ र २५-१० को सोझो सेटमा पराजित गर्‍यो । तेश्रो खेलमा पश्चिमाञ्चलले सुदूर पश्चिमाञ्चललाई २५-२, २५-४ र २५-८ को सोझो सेटमा पराजित गर्‍यो । मंगलबार चौथो तथा अन्तिम खेलमा नेपाल पुलिस क्लवले त्रिभूवन आर्मी क्लवलाई २५-१३, २७-२५ र २५-६ को सोझो सेटमा पराजित गर्‍यो ।

