जिदानमाथि क्लबको भरोसा यथावत, प्रश्नको घेरामा बेन्जिमा

१३ पुस, काठमाडौं । चिरप्रतिद्वन्द्वी बार्सिलोनासित ३–० को हारले रियल म्याड्रिडलाई अझै पिरोलिरहेको छ । तर, क्लबका कोच जिनेदिन जिदानको भूमिकालाई लिएर कुनै प्रश्न उठाइएको छैन ।
जिदानले दुई वर्षअगाडि पद सम्हालेयता रियल मड्रिडले व्यहोरेको यो सबैभन्दा खराब नतिजा हो । क्लबका अध्यक्ष फ्लोरेन्टिनो पेरेजले जिदान आफ्नो होलीडेबाट फर्किपछि उनीसँग छलफल गर्नेछन् ।
तर, क्लबले उनको कार्यकालमा हासिल गरेका थुप्रै सफलताका कारण एक वा दुई खराब नतिजाहरुलाई नजरअन्दाज गर्न क्लब तयार छ, चाहे त्यो क्लासिको जस्तो महत्वपूर्ण खेल नै किन नहोस् ।
रियल मड्रिडका निर्देशकहरुको मुड अहिले दुई वर्षअगाडि राफा बेनिटेजको प्रशिक्षणकालमा ४–० ले हार्दाको बेला जस्तो छैन, जुनबेला उनलाई सो हार लगत्तै निस्कासित गरिएको थियो ।
अहिले रियल मड्रिडका फ्यानहरु जस्तै जिदान पनि निराश छन् तर, उनलाई थाहा छ कि क्लबले उनलाई साथ दिनेछ ।
तर, केही खेलाडीहरुको बारेमा भने यसै भन्न सकिँदैन । करिम बेन्जिमा अहिले सबैभन्दा बढि नजरमा छन् । शनिबारको क्लासिको हारमा उनी एक मात्र कारण थिएनन् तर, बार्सिलोनासँग १४ अंकको अन्तरालमा उनको कमजोर फिनिसिङको ठूलो हात रहेको धेरैले विश्वास गर्छन् ।
फ्यानहरुको एउटा हिस्साले यो पनि सोउच्छन् कि रियल मड्रिडमा उनका उत्कृष्ट दिनहरु सिद्धिसक्यो ।
उनी २००९ मा क्लबमा आवद्ध भएका थिए ।
केहीको दाबी यो पनि छ कि अघिल्लो सिजनको च्याम्पियन्स लिग सेमिफाइनलमा एट्लेटिको मड्रिडविरुद्ध जादुमयी प्रदर्शन नगरेको भए उनलाई क्लबले पहिल्यै बाईबाई भन्ने थियो ।
बेन्जिमासँगै अर्का खेलाडी मार्सेलो पनि आलोचनाको केन्द्रमा छन् । रियल मड्रिडका केही निर्देशक र कोचहरुले उनको खस्कँदो स्तरसँगै केही म्याचहरुमा उनको रवैयाप्रति चिन्ता व्यक्त गरेका छन् ।
उनीहरुको आशा छ कि विदामा मार्सेलोले आफूलाई रिचार्ज गर्नेछन् र २०१८ मा विश्वको उत्कृष्ट लेफ्ट ब्याकको छवि फर्काउनेछन् ।
मार्काबाट अनुवादित
 

