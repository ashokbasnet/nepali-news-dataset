ईपीएलको सन्देश: सम्भव छ घरेलु क्रिकेटको व्यवसायिक उडान !

१५ पुस, काठमाडौं । नेपालमा ‘घरेलु क्रिकेटको व्यवसायिक सम्भावना छ’ भन्ने बलियो सन्देश दिएर एभरेष्ट प्रिमियर लिग सकिएको छ ।
नेपाल क्रिकेट संघको सदस्यता नै खारेज हुने त होइन भन्ने शंका भइरहेका बेला निजी क्षेत्रले घरेलु क्रिकेट प्रतियोगिता आयोजना गरेको थियो । तर, फाइनलसम्म आइपुग्दा प्रतियोगिता सफल मात्रै भएन, यसले केही सकारात्मक सन्देश पनि छाडेको छ ।
घरेलु क्रिकेटको व्यवसायिक उडान
पछिल्ला केही वर्षलाई हेर्ने हो भने नेपालले अन्तराष्ट्रिय क्रिकेटमा एकपछि अर्को सफलता पायो । टी-२० विश्वकप मात्र खेलेन, विश्व क्रिकेट लिग च्याम्पियनसीप पनि खल्यो । तर, अहिले फेरि नेपालको प्रदर्शन विश्वको मञ्चमा केही ओरालो लागेको छ ।
तर, यो बीचमा घरेलु क्रिकेट छायाँमा पर्‍यो । राष्ट्रिय प्रतियोगिता हुन सकेको छैन । झन क्यान निलम्बनमा परेपछि त बन्द प्रशिक्षणको भरमा खेलाडी छनोट हुन थालेको छ ।
सुदूरपश्चिममा धनगढी पि्रमियर लिग भइरहृयो । यद्यपि यो प्रतियोगिता हुनुमा सुवास शाहीको क्रिकेट मोहले धेरै काम गरेको थियो । तर, एभरेष्ट पि्रमियर लिगको सफल आयोजनाले घरेलु क्रिकेटको व्यवसायिक सम्भावना उजागर गरेको छ ।
यो प्रतियोगिताको सुन्दरता के हो भन्ने प्रश्नमा राष्ट्रिय टोलीका कप्तान पारस खड्का भन्छन्, ‘यस्तो प्रतियोगिता विभिन्न फम्र्याटमा हुनैपर्छ । म आयोजक र प्रायोजकलाई धन्यवाद दिन चाहन्छु । उनीहरुविना यो सम्भव थिएन ।’
युवा खेलाडीले पाएको मौका

राष्ट्रिय प्रतियोगिता हुन नसकिरहेका बेला युवा खेलाडीहरुले आफ्नो प्रतिभा देखाउने मौका पाएका थिएनन् । उमेर समूहका अन्तराष्ट्रिय प्रतियोगितामा चुकेका भए उनीहरु राष्ट्रिय टोलीमा आउने बाटो एक हदसम्म बन्द हुन्थ्यो ।
तर, ईपीएलले युवा क्रिकेटरहरुलाई मौका दिएको छ र, उनीहरुले आफूलाई सावित पनि गरेका छन् । प्रतियोगिताकै मोष्ट भ्यालुएबल प्लेयर बनेका यू-१९ रोहितकुमार पौडेल त्यसका प्रमाण हुन् । साथै बिराटनगरलाई उपाधि दिलाउन निर्णायक भूमिका खेलेका अनिलकुमार साह पनि यू-१९ टिमकै सदस्य हुन् ।
राष्ट्रिय टोलीका फिनिसर मानिएका शरद भेषावकर भन्छन्, अन्तराष्ट्रिय स्तरकै प्रतियोगिता भएको छ र यहाँबाट प्रतिभावान् युवा खेलाडीहरु निस्किएका छन् ।’
विदेशी खेलाडी नेपाल आउने बाटो

ईपीएलमा हङकङका बाबर हायात प्लेयर अफ दि सिरिज बने । उनीसँगै अंशुमान रथको प्रदर्शनकै मद्दतमा विराटनगर वारियर्सले ईपीएलको उपाधि उचाल्यो ।
दुबै खेलाडी छाटो सूचनामा नेपाल आएका थिए र नेपालमा क्रिकेट खेल्न आउनुका कारण पैसा नभई दर्शक भएको अंशुमानले अनलाइनखबरको अन्तवार्तामा बताएका थिए । यो प्रतियोगितामा बाबर र अंशुमान मात्रै होइन, भारत, श्रीलंका र पाकिस्तानका क्रिकेटरहरु पनि विभिन्न टिममा आवद्ध भएका थिए ।
यसले भोलिका दिनमा प्रतियोगिता आयोजना गर्न सके अझ राम्रा खेलाडी नेपाल आउँछन् भन्ने देखाएको छ ।
सलाम दर्शक !

यो सबैसँगै जोडिएका छन् नेपाली दर्शकको क्रिकेट प्रेम । शनिबार फाइनल हेर्न १० हजारभन्दा बढी दर्शक त्रिवि मैदान कीर्तिपुर पुगेको आयोजकको दाबी छ ।
दर्शकको संख्या कुनै अन्तराष्ट्रिय म्याचमा भन्दा कम थिएन । स्टेडियमका अधिकांश स्थान दर्शकले खचाखच भरिएको थियो भने बाहिरबाटै हेर्नेहरु पनि कम थिएनन् ।
यतिधेरै दर्शकको अपेक्षा आफूले नगरेको सुनाउँदै विराटनगरका कप्तान पारस भन्छन्, सबै फ्यानलाई धन्यवाद । अन्तराष्ट्रिय खेल खेलेजस्तै महसुस भयो ।’
थुप्रै सकारात्मक कुराहरुका बाबजुद आयोजक ईपीएलका संस्थापक आमिर अख्तर नेपाली क्रिकेटमा विवादास्पद नाम हुन् । उनकै आयोजनामा हुन लागेको एनपीएललाई क्रिकेट संघको निलम्बनसँग जोडेर हेर्नहरु पनि थुप्रै छन् ।
साथै ईपीएलमा राष्ट्रिय टोलीका प्रशिक्षकदेखि सबैको संलग्नता हुँदा भोलि क्रिकेट संघको निलम्बन हटेपछि स्वार्थको टकराव हुने त होइन भन्ने प्रश्न पनि उठ्न सक्छ । आश गरौं, यो प्रतियोगिताले त्यस्ता कुनै विवाद निस्कने ठाउँ दिएको छैन ।
यो पनि पढ्नुस्ः
१ रनको रोमाञ्चक जितसँगै विराटनगर बन्यो च्याम्पियन, हारमा शरदको हृयाट्रिक
कीर्तिपुरमा क्रिकेट क्रेज (फोटोफिचर)


