​डेब्यु खेलमा इब्राहिमोभिचको जादु

साउन ३० - फ्रेञ्च क्लव पेरिस सेन्ट जर्मनबाट यसै सिजन इंग्लिस क्लव म्यानचेष्टर युनाइटेड आएका स्वीडिस स्ट्राइकर जाल्टान इब्राहिमोभिचले प्रिमियर लिगको डेब्यु खेलमा गोल गरेका छन् । प्रियिमर लिगको पहिलो खेलमा उनले बर्नमाउटविरुद्ध ६४ औं मिनेटमा गोल गरेका हुन् । यो खेलमा म्यानचेष्टर युनाइटेडले बर्नमाउथलाई ३–१ ले हरायो ।  
उनले एकहप्ता अघि एफए कम्युनिटी सिल्डमा म्यानचेष्टर युनाइटेडका तर्फबाट लेसेस्टर सिटीविरुद्ध खेल्दा पनि गोल गरेका थिए । ३४ वर्षे इब्राहिमोभिच हप्ताको २० लाख पाउण्ड तलब पाउने गरी म्यानचेष्टर युनाइटेड गएका हुन् । यसअघि इन्टर मिलानका तर्फबाट इब्राहिमोभिचले सिरी एको डेब्युमा फ्लोरिन्टिनाविरुद्ध, स्पेनिस ला लिगाको डेब्यु खेलमा बार्सिलोनाका लागि स्पोर्टिङ गिजोङविरुद्ध पनि गोल गरेका थिए । उनले च्याम्पियन्स लिगको डेब्युमा डच क्लव एज्याक्सका तर्फबाट फ्रेञ्च क्लव लियोनविरुद्ध पनि गोल गरेका छन् । 
चार वर्ष पेरिस सेन्ट जर्मनमा १ सय २२ खेल खेलेका उनले १ सय १३ गोल गरेका थिए । स्वीडेनका लागि १ सय १६ खेल खेलेर सन्यास लिएका इब्राहिमोभिचले ६२ गोल गरेका छन् ।
