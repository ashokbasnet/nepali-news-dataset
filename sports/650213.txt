एन्फा अध्यक्षमा कृष्ण थापाको उम्मेद्वारी घोषणा

१९ पुस, पोखरा । नेपाली राष्ट्रय फुटवल टिमका पूर्व प्रशिक्षक कृष्ण थापाले नेपाल फुटवल संघ (एन्फा)को अध्यक्षमा उम्मेदवारी घोषणा गरेका छन् ।
पूर्व अन्र्तराष्ट्रिय खेलाडी, एन्फाका प्राविधिक निर्देशकसमेत रहेका पोखरा हेमजा निवासी थापाले बुधबार पोखरामा पत्रकार सम्मेलन गरी एन्फाको अध्यक्षमा उम्मेदवारी दिने घोषणा गरेका हुन् ।
एन्फाको निर्वाचन आगामी चैत १४ गते हुँदैछ ।
एन्फा र फुटवलमा भएको विकृति अन्त्यको लागि भन्दै उम्मेदवारी घोषणा गरेका थापाले भने, ‘फुटवलको विकास र बिस्तार गर्दै फुटवल र एन्फामा भएका विकृति विसंगति अन्त्यका लागि मेरो उम्मेदवारी हो ।’ थापाले थपे, ‘म फुटवलको तल्लो स्तरबाट माथिल्लो स्तरसम्म विभिन्न जिम्मेवारी बहन गर्दै आएको व्यक्ति हुँ, हाल म सरकारी सेवाबाटपनि निवृत्त भएकाले फुर्सदको समय फुटवलको विकास र बिस्तारमा लगाउने सोचेर मैदानमा उत्रिएको छु ।’
थापाले आफूलाई अधिकांश क्लव, पूर्व अन्र्तराष्ट्रिय खेलाडी तथा प्रशिक्षकहरुको साथ र सहयोग रहेको दाबी गरे । उनले भने, ‘मलाई राकेश श्रेष्ठ, हरी खड्का, बालगोपाल महर्जनलगायत अधिकांश पूर्व खेलाडी तथा प्रशिक्षकहरु तथा देशका विभिन्न क्लवहरुको साथ छ ।
थापाले फुटवलमा धेरै लामो समयदेखि सुधार हुन नसक्दा फुटवलको विकास र बिस्तार रोकिएको बताए । उनले एन्फाका पूर्व अध्यक्ष गणेश थापाले पर्दा पछाडिबाट एन्फालाई घुमाउने गरेको आरोप लगाउँदै थापाको छायाँले फुटवलमा नकारात्मक असर परेको र सोहि कारण फुटवल खेलको स्तर खस्कँदै गएको बताए ।
उनले भने, ‘नेपाली फुटवलको विकास हुन नसक्नु म्याच फिक्सिङ, बढी उमेरका खेलाडीहरु समावेश गर्ने र खेलकुदको विकासको लागि पूर्वाधार तथा प्रशिक्षणमा ध्यान नदिनु मुख्य कारण हुन् ।’
थापाले एन्फामा विकृति र बिसंगती मौलाउँदै गएको आरोप लगाए । उनले एन्फाको सम्पति दुरुपयोग हुनेगरेको बताउँदै एन्फा उपाध्यक्ष मणी कुँवरले एन्फाको ८० लाखको गाडी चढेर त्यसको दुरुपयोग गरेको आरोप लगाए ।
थापाले पहिलो चरणमा उम्मेद्वारी घोषणा गरेको र अब केहि दिन भित्रै आफू प्रचारप्रसारका लागि जिल्ला दौडाहामा निस्कने जानकारी दिए । आफूले निर्वाचन खर्च चुस्त बनाउने बताउँदै उनले चुनावका लागि १० लाखमात्र छुट्याएको र त्यो पनि जिल्ला दौडाहाका लागि खर्च गर्ने बताए । उनले भने, ‘म आवश्यक मात्र खर्च गर्छु, अनावश्यक खर्च कटौती गर्छु ।’

