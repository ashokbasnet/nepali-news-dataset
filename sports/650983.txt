राखेप च्याम्पियनसिप ४२औं राष्ट्रिय एथ्लेटिक्स इटहरीमा सुरु

२३ पुस, इटहरी । राखेप च्याम्पियनसिप अन्तर्गत ४२औं एथ्लेटिक्स प्रतियोगिता आइतबार सुरु भएको छ । राष्ट्रिय खेलकुद परिषदका सदस्य सचिव केशवकुमार विष्टले प्रतियोगिताको उदघाटन गरे ।
प्रतियोगिताको पहिलो दिन आइतबार भएका खेलहरुमा १० हजार मिटर दौडमा पुरुषतर्फ एपीएफ क्लवका गोपीचन्द्र पार्की र महिलातर्फ त्रिभुवन आर्मीकी विश्वरुपा बुढाले स्वर्ण जितेका छन् ।
महिलातर्फको उदघाटन खेलमा आर्मीकी बुढाले ३७ मिनेट २९.५९ सेकेन्डमा दौड पूरा गदै स्वर्ण जितेकी हुन् । यस स्पर्धामा आर्मीकै रेसु बस्नेतले रजत तथा एपीएफकी बिन्द्रधन्के श्रेष्ठले काश्य जिते ।
यता पुरुषतर्फ एपीएफका गोपीचन्द्र पार्कीले निर्धारित दूरी ३२ मिनेट २०.८ सेकेन्डमा पूरा गर्दै स्वर्ण हात पारे । आर्मीका गजेन्द्र राईले रजत र टीका कटुवालले काश्य जिते ।
महिलातर्फको १०० मिटरको हर्डल्समा मध्यपश्चिमाञ्चलकी प्रमिला थारुले १७.६५ सेकेन्टमा दौड पूरा गदै स्वर्ण जितिन् । यस स्पर्धामा आर्मीकी तुलसा श्रेष्ठ र तुलसा खत्रीले क्रमसः रजत र काश्य जिते ।
महिलातर्फको हाईजम्पमा एपीएफकी टिला चौधरीले १ मिटर ४४ सेन्टिमिटर जम्प गर्दै स्वर्ण जितिन् । केसरी चौधरीको अनुपस्थितिमा शीला च्याम्पियन बनेकी हुन् । यसअघि शीलाले स्वर्ण जित्न पाएकी थिइनन् ।
पुरुषतर्फ आर्मीका सूर्यवहादुर खत्रीले स्वर्ण जिते । उनले १ मिटर ८८ सेन्टिमिटर जम्प गरेका थिए ।

