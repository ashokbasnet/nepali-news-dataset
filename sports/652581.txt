दिल्लीका क्रिकेटर रिशव पन्तले बनाए ३२ बलमा शतक

३० पुस, काठमाडौं । भारतीय क्रिकेटर रिशव पन्त आक्रामक ब्याट्सम्यानका रुपमा चिनिन्छन् । बायाँ हाते यी ब्याट्सम्यान ठूला र आक्रामक शट खेल्न रुचाउँछन् र उनको पहिचान त्यही बनिसकेको छ । यस्तैमा आइतबार उनले मुस्ताक अली टी-ट्वान्टी क्रिकेटमा दिल्लीका लागि अर्को शानदार इनिङ खेल्दै ३२ बलमा शतक प्रहार गरे ।
दिल्लीका विकेटकिपर ब्याट्सम्यान पन्तको यो टी-ट्वान्टीमा पहिलो शतक हो । हिमाञ्चल प्रदेशको टोलीलाई पराजित गर्नेक्रममा उनी टी-ट्वान्टी क्रिकेटमै सबैभन्दा छिटो शतक प्रहार गर्ने दोस्रो व्याट्सम्यान बने । यसअघि वेष्ट इण्डिजका क्रिश गेलले रोयल च्यालेञ्जर्स बैंलोरका लागि ३० बलमा शतक बनाएर कीर्तिमान बनाएका थिए ।
पन्तको यो टी-२० मा पहिलो शतक हो र उनले ३८ बलमा १२ छक्का र ८ चौकाको सहयोगमा ११६ रनको अविजित पारी खेले । उनकै शानदार पारीको सहयोगमा दिल्लीले प्रतियोगिताको समूह चरणको खेलमा हिमाञ्चललाई १० विकेटले हरायो ।
१४५ रनको लक्ष्य पूरा गर्ने क्रममा दिल्लीका अर्का ओपनर गौतम गम्भीरले पनि ३८ बलमा ३२ रनको अविजित पारी खेले । रिक्स लिन नचाहेका गम्भीरले स्ट्राइक रोटेट गर्दै पन्तलाई ठूलो पारीका लागि सघाए । दिल्लीले ११ ओभर ४ बलमै लक्ष्य भेट्टाएको थियो ।
बलिङमा हिमाञ् चलका धीरज कुमार र कन्वार अभिशेक निक्कै महंगा बलर बने । उनीहरुले आफ्ना दुई दुई ओभरमा क्रमसः ३९ र ४१ रन दिएका थिए । यसअघि हिमाञ्चलले पहिले ब्याटिङ गरेर ७ विकेटको क्षतिमा १४४ रन बनाएको थियो ।

