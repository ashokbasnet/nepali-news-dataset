ज्यासन रोयको शानदार ब्याटिङ, इंग्ल्याण्डले अष्ट्रेलियालाई हरायो

३० पुस, काठमाडौं । ओपनर ज्यासन रोयले करिअरकै उत्कृष्ट ब्याटिङ गरेपछि अष्ट्रेलियाबिरुद्धको पहिलो एकदिवशीय खेलमा इंग्ल्याण्डले ५ विकेटको जित आत्मसाथ गरेको छ ।
मेलवर्न क्रिकेट ग्राउण्डमा घरेलु टोलीले दिएको ३०५ रनको लक्ष्य इंग्ल्याण्डले इनिङको ७ बल बाँकी छँदै पूरा गर्‍यो ।
इंग्लिस ओपनर ज्यासन रोयले करिअर बेष्ट १८० रनको शानदार पारी खेलेपछि इंग्लयाण्डले ठूलो लक्ष्य सहजै भेट्टायो । ४२.३ ओभरमा मिचेल स्टार्कको बलमा आउट हुनुअघि उनले १५१ बल खेलेर १६ चौका र ५ छक्का प्रहार गरे ।
रोयका अलावा जोय रुटले पनि अविजित ९१ रनको उत्कृष्ट पारी खेले । ११० बल खेलेका उनले ५ चौका प्रहार गरे ।
बलिङतर्फ अष्ट्रेलियाका मिचेल स्टार्क र प्याट क्युमिन्सले २/२ विकेट लिए ।
यसअघि टस हारेर पहिले ब्याटिङ गरेको अष्ट्रेलियाले ५० ओभरमा ८ विकेट गुमाएर ३०४ रन बनाएको थियो ।
मेलवर्न क्रिकेट मैदानमा टस हारेर पहिलो ब्याटिङ गरेको अष्ट्रेलियाले ३७.२ ओभरमा पाँचौं विकेट गुमाउँदा उसको स्कोर २०५ रन मात्र थियो । तर, क्रिस वोक्सको बलमा आउट हुनु अघि स्टोनिसले मात्र ४० बलमा ६० रन बनाए ।
अष्ट्रेलियाका एरोन फिन्चले १०७ रन बनाए भने मिचेल मार्सले ५० रनको योगदान दिएका थिए ।
बलिङतर्फ इंग्ल्याण्डका लैन प्लुनकेटले ३ तथा अदिल रशिदले २ विकेट लिए ।

