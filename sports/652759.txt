साउथ एसियन सेभेन ए साइड फुटबलमाथि छानविन गर्न माग

१ माघ, काठमाडौं । १२ औं साउथ एसियन सेभेन ए साइड फुटबल प्रतियोगितामा सहभागी भुटान र माल्दिभ्सका खेलाडीमाथि प्रश्न उठेको भन्दै छानविनको माग भएको छ ।
अखिल नेपाल फुटवल संघ, कास्कीका पूर्वसचिव सुदर्शन रञ्जितले विज्ञप्ति जारी गर्दै छानविनको माग गरेका हुन् ।
माल्दिभ्स र भुटानको नाममा खेलेका खेलाडीहरु भारतीय भएको खबरहरु आएको भन्दै उनले भनेका छन्, ‘सम्बन्धित देशले आफ्ना खेलाडी नभएको भनेर सार्वजनिक अपिल गरिरहेको अवस्थामा नेपालको अन्तराष्ट्रिय छवी कहाँ पुग्ला ? यदि यो सत्य हो भने अन्तराष्ट्रिय प्रतियोगितामा सबैभन्दा ठूलो गल्ती हो भन्ने मैले बुझेको छु ।’
युवा तथा खेलकुद मन्त्रालय, राखेप, क्षेत्रीय खेलकुद विकास समितिलगायतले यसबारे अनुसन्धान गर्नु पर्ने उनको माग छ ।

