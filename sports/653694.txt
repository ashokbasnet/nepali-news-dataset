मेस्सीसँग तुलना गरिएका डिबालाः कहिले फर्किएलान् फर्ममा ?

काठमाडौं । जब पाउलो डिबालाले बार्सिलोनाको बक्समा बल पाए, तुरुन्तै कुनै खतरा देखिएको थिएन । तर, क्षणभरमा नै अर्जेन्टिनी फरवार्ड फनक्क आफ्नो ठाउँमा घुमे र बायाँ खुट्टाले बललाई बेजोड प्रहार गर्दै गोल पोष्टको तल्लो कुनामा जाली चुमाए । युभेन्टस रंगशाला जुरुक्कै उठ्यो ।
जब डिबाला उदाए, त्यतिबेला नै उनको फुटबलमाथि जादुमयी नियन्त्रण क्षमता देखिएको थियो । उनले जस्तो डि्रब्लिङ र सटिक गोल हान्न सक्ने क्षमताका खेलाडीहरु धेरै छैनन् । त्यसैले २४ वषर्ीय फुटबलरलाई स्पेनिसमा ला जोया -बहुमूल्य रत्न) को संज्ञा दिइएको थियो ।
अघिल्लो सिजनको च्याम्पियन्स लिगको क्वार्टरफाइनलमा स्पेनिस क्लव बार्सिलोनामाथि सनसनीपूर्ण गोल हिर्काएदेखि उनको चर्चा चुलिएको हो ।

डिबालाले लियोनल मेस्सीलाई समेत ओझेलमा पार्दै यस्तो प्रदर्शन गरे कि फुटबल जगतले उनलाई नोटिसमा नलिई धरै पाएन । एक नयाँ अर्जेन्टिनी फुटबल स्टारका रुपमा उदाएका थिए ।
तर, त्यसको ६ हप्तापछि कार्डिफमा डिबेला दुई हात टाउकोमा राखेर साइडलाइनमा झोक्राइरहेका थिए ।
यो एउटा चिरपरिचित दृष्य र आम कथा थियो । जुभेन्टसले अर्को च्याम्पियन्स लिग फाइनल गुमाएको थियो र मैदानमा डिबालाको प्रदर्शन बिर्सनलायक थियो ।
प्रतिभा, सोच र टेक्निकका बाबजुद डिबालाले आफूलाई भरोसायोग्य प्रमाणित गर्न बाँकी नै छ ।
२०१६ को डिसेम्बरमा एसी मिलानविरुद्ध सुपरकोप्पा म्याचमा डिबालाले महत्वपूर्ण पेनाल्टी हिर्काउने मौका पाए तर, त्यसलाई गोलमा परिणत गर्न सकेनन् । ‘उनी कलिलै छन्, बिस्तारै परिपक्व हुनेछन्,’ भनेर समर्थकहरुले त्यतिबेला मन बुझाए ।
जुभेन्टसका प्रशिक्षक मास्सिमिलयानो एल्लेग्री च्याम्पियन्स लिगको फाइनल आउँदासम्म डिबाला तयार हुनेछन् भनेर विश्वस्त थिए, खासगरी बार्सिलोनाविरुद्धको प्रदर्शनपछि । ‘यो म्याचले उनलाई रोनाल्डो र मेस्सीको स्तर नजिक ल्याउनेछ,’ उनले भनेका थिए ।
तर, यस्तो भएन । त्यसपछिका म्याचमा डिबालाको दयनीय प्रदर्शनले उनलाई फुटबलका महान हस्तीहरुसँग तुलनायोग्य देखाएन । आलोचकहरुले उनीविरुद्ध चक्कुमा धार लगाउन थाले ।
सिजभरी उनको प्रदर्शनलाई हेरेर धेरै छक्क परे कि यस्तो महान प्रतिभाले यूरोपमा किन एक मात्र अवे गोल गर्न सके ? त्यो एउटा गोल पनि च्याम्पियन्स लिगको समूह चरणमा डिनामो जाग्रेबविरुद्ध गरेका थिए, जतिबेला जुभेन्टस २-० ले पहिल्यै अगाडि थियो । चुनौतिपूर्ण अवस्थामा उनले कहिल्यै पनि टिमको उद्दार गर्न सकेनन् ।
डिबालाले नयाँ सिजनको सुरुवात धमाकेदार रुपमा गरेका थिए । उनले सुपरकोप्पामा लाजिओविरुद्ध कमव्याक गर्ने प्रयासमा जुभेन्टसका लागि दुई गोल गरेका थिए । यद्यपि सो म्याचमा जुभेन्टस पराजित भयो ।
तर, उनले जुभेन्टसका पहिलो तीन लिग म्याचमा एउटा सिरी ए ह्याटि्रकसहित पाँच गोल गरेका थिए । उनी एक्लैले आफ्नो टिमलाई काँधमा बोकेका थिए ।
दुई ह्याट्रिक र त्यसपछि टेरिन डर्बीमा टोरिनोविरुद्ध दुई गोल, सबै सिजनको पहिलो ६ लिग म्याचभित्र । छैन त विशेष ? तर, यो उल्लेख गर्नु सान्दर्भिक हुन्छ कि उनले गरेको ह्याट्रिक गेनोआविरुद्ध थियो, जुन टिम लिगको १४ औं स्थानमा छ ।
अर्को ह्याट्रिक सासुओलो विरुद्ध थियो, जुन प्रशिक्षकलाई प्रतिस्थापन गरेपछि १५ औं स्थानमा पुगेको छ ।

उनका बाँकी सिरी ए गोलहरु १६ आंै स्थानमा रहेको काग्लीयारी, १३ औं स्थानको चियभो, १९ औं स्थानको हेल्लास भेरोना र १७ औं स्थानको स्पालविरुद्ध छन् । अंकतालिकाको पहिलो आधाभागका रहेको टिम टोरिनो मात्र हो, जोविरुद्ध डिबालाले गोल गरेका छन् । उल्लेखनीय के छ भने उनीहरु पनि २४ औं मिनेटपछि १० जनामा सिमित भएका थिए ।
यूरोपियन फुटबलको ५०५ मिनेट खेल्नुका बाबजुद यस सिजनको च्याम्पियन्स लिगमा डिबालाको नाममा एक गोल पनि छैन, न त उनले कुनै गोलमा सहयोग गरेका छन् ।
तीव्र दवावका बेलामा उनको प्रदर्शन फितलो हुने गर्छ । लिगमा एटलान्टाविरुद्ध जुभेन्टसले दुई गोलको अग्रता खेर फालेको थियो, तर त्यसपछि ८४ औं मिनेटमा पेनाल्टी दिइयो र डिबाला अघि सरे । तर, उनले गोल गर्न सकेनन् र खेल २-२ मा टुंगियो ।
अर्को सिरी ए म्याचमा लाजिओ २-१ ले अगाडि थियो र जुभेन्टसले पेनाल्टी पायो । फेरि डिबाला अघि तर गोल गर्न चुके । र, इटलीको च्याम्पियनले दुई वर्षयता घरभित्र पहिलो हार व्यहोर्‍यो ।
२०१७ को सुपरकोप्पामा गरेको प्रदर्शन र बार्सिलोनाविरुद्ध गरेको चमत्कारीक गोललाई बिर्सदा डिबाला सँधै दबाबको स्थितिमा गलेको पाइन्छ, जसलाई धेरैले अपरिपक्वताको संज्ञा दिने गर्छन् ।
अल्लेग्री भने अझै ढुक्क छन् कि उनीसँग भविश्यका बाल्लोन डि’ओर खेलाडी छन् । डिबालाको प्रदर्शनमा एकरुपता नहुनुमा मिडियाले सँधै मेस्सीसँग तुलना गर्नु प्रमुख कारण रहेको उनको बुझाई छ । एउटा युवा खेलाडीलाई यसले बढि नै दबाब परेको उनी बताउँछन् ।
तर, डिबाला त्यति धेरै ‘युवा’ पनि छैनन् । पेरिस सेन्ट जर्मनले कीर्तिमानी मूल्यमा भित्र्याएका नेइमार उनीभन्दा एक वर्ष मात्र जेठा हुन् ।
डिबाला औधी प्रतिभाशाली खेलाडी हुन् भन्नेमा कुनै शंका छैन तर, महान खेलाडीको रुपमा आफूलाई उभ्याउन अब उनीसँग धेरै समय छैन ।

