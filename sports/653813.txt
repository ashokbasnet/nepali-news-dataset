आईपीएलको अक्सनमा सन्दिप लामिछाने पनि

६ माघ, काठमाडौं । इण्डियन प्रिमियर लिग क्रिकेट (आईपीएल)को अक्सनका लागि नेपाली युवा क्रिकेटर सन्दिप लामिछाने पनि छनोट भएका छन् ।
आईपीएलको अक्सनमा पर्ने उनी पहिलो नेपाली क्रिकेटर हुन् । अक्सनमा बोली लागे उनले आईपीएल खेल्ने अवसरसमेत पाउनेछन् ।
आईपीएलले अक्सनका लागि ३६० भारतीयसहित ५७८ खेलाडीको सूची सार्वजनिक गरेको छ, जसमा २७६ नम्बरमा सन्दिपको नाम छ । एशोसिएट देशबाट परेका उनकाे न्यूनतम मूल्य २० लाख भारु ताेकिएको छ ।
अक्सन २७ र २८ तारेदमा बेङ्लुरुमा हुनेछ र फ्रान्चाइज टिमहरुले अक्सनमा रहेका खेलाडीहरुलाई आफ्नो टिममा भित्र्याउन बोली लगाउनेछन् । अक्सनमा परेका सबै खेलाडीलाई बिक्री हुन्छन् भन्ने छैन ।
यसअघि शक्ति गौचनले आईपीएल टिम राजस्थान रोयल्सका लागि ट्रायल लिएका थिए ।
नेपाली क्रिकेट टिमका एक सदस्यका अनुसार एजेन्टमार्फत सन्दिपको नाम पठाइएको थियो । माइकल क्लार्कको सहयोगमा अष्ट्रेलियामा समेत खेलिसकेका कारण उनलाई केही सहज भएको मानिएको छ ।

