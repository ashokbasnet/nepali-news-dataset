पीएसजीमाथि लायनको रोमाञ्चक जित

८ माघ, काठमाडौं । फ्रान्सको लिग वानमा लायनले लिग लिडर पेरिस सेन्ट जर्मेनमाथि रोमाञ्चक जित हात पारेको छ ।
आइतबार राति भएको खेलमा लायनले १० खेलाडीमा सिमित पीएसजीमाथि २-१ को जित निकालेको हो ।
घरेलु मैदानमा भएको खेलमा लायनले दोस्रो मिनेटमा नविल फेकरको गोलबाट अग्रता लिएको थियो । तर, पहिलो हाफको इन्जुरी टाइममा पीएसजीका लेभिन कुर्जावाले बराबरी गोल फर्काए ।
खेलको ५७ औं मिनेटमा पीएसजीले झड्का ब्यहोर्‍यो, जब ड्यानी अल्भेसले रातो कार्ड पाए । यद्यपि त्यसपछि पनि निर्धारित ९० मिनेटमा दुबै टोलीबाट गोल हुन सकेन र खेल बराबरीमा सकिने मानिएको थियो ।
तर, इन्जुरीको टाइममा मेम्फिस डिपेले गोल गरे र लायनलाई २-१ को जित दिलाएका छन् ।
जितपछि लायनको २२ खेलबाट ४८ अंक भएको छ । तर, लिग लिडर पीएसजी भन्दा ८ अंकले पछि छ ।

