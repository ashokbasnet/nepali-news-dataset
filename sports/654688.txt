डीपीएल क्रिकेटमा नयाँ टिमको इन्ट्री, प्रत्येक टिमका रणनीतिक खेलाडी सार्वजनिक
फाइल फोटो
१० माघ, काठमाडौं । धनगढी प्रिमियर लिग क्रिकेट (डीपिएल) मा नयाँ टोलीको प्रवेश पाएको छ । साथै लिग खेल्ने ६ वटै टोलीका रणनीतिक खेलाडी घोषणा भएको छ ।
आयोजक धनगढी क्रिकेट एकेडेमीका अनुसार महेन्द्रनगर युनाइटेड नयाँ टोलीले डीपिएलमा इन्ट्री पाएको छ । पहिलो संस्करण खेलेको बुधबार कार्यक्रम गरी कञ्चनपुर आइकोनिकको ठाँउमा महेन्द्रनगर आएको हो ।
अन्य टोली भने पहिलो संस्करण खेलेकाहरु नै छन् । साविकको विजेता टिम चौराहा धनगढीसँगै महेन्द्रनगर युनाइटेड, काठमाडौं गोल्डन्स, विराटनगर किंग्स, सीवाईसी अत्तरिया र रुपेन्देही च्यालेन्जर्स छन् ।
काठमाडौं गोल्डन्सको रणनीति खेलाडी ज्ञानेन्द्र मल्ल बनेका छन् भने राष्ट्रिय टोलीका कप्तान पारस खड्का विराटनगर किङ्ग्समा छन् । अघिल्लो संस्करण उनी टिम चौराहामा थिए । तर, इभरेष्ट प्रिमियर लिगमा उनी विराटनगर किङ्ग्समा र उपाधि दिलाएका थिए ।
सीवाईसी अत्तरियाको रणनीतिक खेलाडी दीपेन्द्रसिंह ऐरी हुँदा महेन्द्रनगर युनाइटेडमा विनोद भण्डारी, रुपेन्देही च्यालेन्जर्समा शक्ति गौचन र टिम चौराहा धनगढीमा सोमपाल कामी रणनीतिक खेलाडी बनेका छन् ।
रणनीतिक खेलाडीहरुले न्युनतम २ लाख पाउने छन् । बाँकी खेलाडी छनोटका लागि फागुन ९ गते अक्सन गर्ने पूर्वनिर्धारित कार्यक्रम छ ।
प्रतियोगिताको विजेताले २५ लाख तथा उपविजेताले १० लाख पाउने छन् ।

