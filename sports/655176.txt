चुङ रिटायर्ड हट भएपछि फेडेरर फाइनलमा

११ माघ, काठमाडौं । चुङ हृयोएन रिटायर्ड हट भएपछि रोजर फेडेरर कीर्तिमानी सातौं पटक अष्ट्रेलियन ओपनको फाइनलमा प्रवेश गरेका छन् ।
नोभाक जोकोभिचलाई हराएका चुङले खेल छाड्नुअघि स्वीस फेडेररले ६-१, ५-२ ले अगाडि थिए । उनको देब्रे खुट्टाको छालामा उपचारपछि उनले खेल छाड्ने निर्णय गरेका थिए ।
३६ वषर्ीय डिफेण्डिङ च्याम्पियन फेडेररले अब उपाधिका लागि आइतबार मरिन सिलिनसँग खेल्नेछन् । यदि यो खेल जितेमा उनको छैटौं अष्ट्रेलियन ओपन र २० औं ग्राण्डस्लाम हुनेछ ।
चुङले खेल छाड्नुअघि फेडेरर ६२ औं मिनेटमा नै दोस्रो सेट पनि आफ्नो पक्षमा पार्ने लयमा थिए ।
चुङको व्यवस्थापकका अनुसार यो समस्या प्रतियोगिताका क्रममा देखिएको हो र इन्जेक्सन लगाएर दुखाई कम गर्ने प्रयास गरिएको थियो । ‘मलाई लाग्छ, पहिलो सेट नर्मल थियो’ फेडेररले भने, ‘मेरो विपक्षीलाई के भयो थाहा छैन । तर, दोस्रो सेट ढिलो लाग्यो ।’
फाइनल पुगेकामा खुसी भए पनि यस्तो नचाहेको भन्दै उनले भने, ‘उनले प्रयोगितामा राम्रो खेले ।’

