सुदूर पश्चिमलाई स्तब्ध पार्दै बंगलादेशी टिम सेमिफाइनलमा

१३ माघ, पोखरा । सुदूर पश्चिम स्पोर्टिङ क्लव धनगढी आहा ! रारा गोल्डकपमा उत्तर बरिन्धरा क्लब बंगलादेशसँग स्तब्ध भएको छ ।
शनिबार भएको खेलमा सुदूरपश्चिम ९ खेलाडीमा खेल टुंग्याएको बंगलादेशी टिमसँग २-१ गोल अन्तरले पराजित भएको हो । जितसँगै उत्तर बरिन्धरा सेमिफाइनलमा प्रवेश गरेको छ ।
उसले फाइनल प्रवेशका लागि नेपाल पुलिस र थ्रीस्टार क्लबको विजेतासँग माघ १७ गते खेल्नेछ ।
पोखरा रंगशालामा भएको प्रतिष्पर्धात्मक खेलको ७४ औं मिनेटमा मिडो मासाले गोल गर्दै बंगलादेशलाई अग्रता दिलाएका थिए । उनले सिल्ला सोन्लेमानको पासमा फष्र्ट बार च्याप्दै गोल गरेका हुन् ।
८३ औं मिनेटमा अग्रता दोब्बर पार्‍यो । पहिलो गोल गर्दा पास निकाल्ने सिल्ला सोन्लेमानले दोश्रो गरेका हुन् । उनले मोनिर आलमको पासमा डि-बक्सको मध्य क्षेत्रबाट बायाँ साइडबाट प्रहार गरेको बल बिपक्षी गोलकिपर अमानत शेखले ठम्याउनसमेत नसक्दा बलले सिधै जाली चुमेको थियो ।
सुदूर पश्चिमका लागि ८८ औं मिनेटमा विनोद केसीले सान्त्वना गोल गरे । डि-बक्स भित्रबाट मनिराम चौधरीले निकालिदिएको पासमा बिपक्षी रक्षकलाई छलाएर उनले गोल गरेका थिए ।
अर्को गोल गर्ने अवसर भने सुदूरपश्चिमले खेर फाल्यो । खेलको ७८ औं मिनेटमा बंगलादेशका जिन्टु मोहम्मदले डि-बक्स भित्र हृयाण्ड गरेपछि रेफ्री सुदीश पाण्डेले पेनाल्टी दिएका थिए ।
तर, सुदूर पश्चिमका धिरज गुरुङले बायाँ साइड च्यापेर गरेर फितलो प्रहार बंगलादेशका गोलकिपर ओसमान गोनीले सहजै नियन्त्रणमा लिए ।
१० पहेँलो र २ रातो कार्ड
तनावपूर्ण खेलमा १० पहेंलो कार्ड र २ रेड कार्ड प्रयोग भएको छ । रेफ्री सुदीशकुमार पाण्डेले बंगलादेशका ७ खेलाडीलाई पहेँलो तथा २ रातो कार्ड दिए भने सुदूरपश्चिमका ३ खेलाडीलाई पहेंलो कार्ड दिए ।
२ गोल गरेपछि बंगलादेशले डिफेन्सिभसँगै रफ खेल्यो । बल प्रहार गर्दा बिपक्षीलाई लडाउने तथा तान्ने गरेपछि रेफ्री पाण्डेले ९० मिनेटको निर्धारित समय सकिएर थपिएको ५ मिनेटको दोश्रो मिनेटमा बंगलादेशका काण्डे लानसानेलाई दोस्रो पहेँलो कार्ड दिँदै मैदान बाहिर पठाए ।
काण्डेलाई रातो कार्ड दिएकोमा रिसाएका बंगलादेशी खेलाडीले झनै रफ खेले । थपिएको तेश्रो मिनेटमा बंगलादेशी खेलाडी सिल्ला सोन्लेमानले गलत ट्याकल गरेपछि रेफ्री पाण्डेले उनलाई पहेँलो कार्ड दिए ।
रेफ्रीलाई अपशब्द बोलेपछि उनले रातो कार्ड खाँदै मैदान छाड्नु परेको थियो ।
लगातार दुई खेलाडीले लगातार रातो कार्ड पाएपछि बंगलादेशी खेलाडीहरुले विरोध जनाउँदै खेल छाड्ने चेतावनी दिए भने बंगलादेशी अफिसियल बिरोध जनाउँदै मैदान प्रवेश गर्ने प्रयास गरे ।
यो विवादले खेल नै रोकियो । सुरुमा रेफ्री श्रवणकुमार लामाले खेल खेलाएका थिए तर, लामा घाइते भएर खेल खेलाउन नसक्ने भएपछि १८ औं मिनेटमा रेफ्री सुदेशकुमार पाण्डे प्रवेश गरे ।
यसअघि सुदूर पश्चिमले खेलको पाँचौं मिनेटमै गोल गर्ने अवसर सदुपयोग गर्न सकेन । उसले करीब २५ यार्ड नजिकबाट पाएको फ्रिकिकमा मनिराम चौधरीले प्रहार गरेको बल किपरले विफल गरेका हुन् ।
३० औं मिनेटमा कमल थापाले प्रहार गरेको कर्नर किकमा पेनाल्टी एरियामा रहेका राकेश हमालले बल भेटेर पनि कन्ट्रोल गर्न नसक्दा अर्को गोल गर्ने अवसर खेर गयो । ४१ औं मिनेटमा बिनोद केसीको पासमा मनिराम चौधरीले प्रहार गरेको बल पनि बिपक्षी गोलकिपर ओसमान गोनीले विफल पारे । ५७ औं मिनेटमा बंगलादेशका काण्डे लानसानेले नियन्त्रणमा लिन नसकेको बल मनिराम चौधरीले खोसेर फष्र्ट बार च्यापेर प्रहार गरेको बल पनि किपरले पञ्च गरेर विफल पारे ।
बंगलादेशले ११ औं मिनेटमा सुन्दर गोल गर्ने अवसर गुमायो । सुजन विश्वासको पासमा पेनाल्टी एरियामा रहेका मिडो मासाले फष्र्ट बार च्यापेर गरेको प्रहार पोष्ट नजिकैबाट बाहिरियो । १७ औं मिनेटमा जिन्टु मोहम्मदले प्रहार गरेको फ्रिकिकमा सिल्ला सान्लेमानेले प्रहार गरेको बल फितलो हुँदा गोलमा परिणत हुन सकेन । ३५ औं मिनेटमा मोहम्मद रुसेलको फ्रिकिकमा जिन्टु मोहम्मदले प्रहार गरेको बल सुदूर पश्चिमका गोलकिपर अमानत शेखले मुश्किलले बचाए ।
बंगलादेशका प्रशिक्षक महबुब आलम मनिकले खेल राम्रो भएपनि रेप|mीले एकतर्फी खेल खेलाएको आरोप लगाए । केहि बोल्ने वित्तिकै वा सामान्य ट्याकलमा पनि कार्ड दिएर खेलाडीलाई उत्तेजित बनाएको उनको आरोप थियो ।
सुदूर पश्चिमका प्रशिक्षक सुरेश हमालले खेल राम्रो खेलेपनि फिनिसिङ कमजोरीका कारण हार बेहोर्नुपरेको प्रतिक्रिया दिए । अपशब्द बोल्दा रेफ्री रिसाएका कारण पछिल्लो खेल तनावपूर्ण बनेको उनले बताए ।
खेलमा बंगलादेशका मिडो मासा म्यान अफ दी म्याच घोषित भए ।
प्रतियोगिता अन्तर्गत आइतबार दोश्रो क्वाटरफाइनल खेलमा त्रिभूवन आर्मी क्लव र धरान फुटवल क्लब सुनसरी प्रतिष्पर्धा हुनेछ ।

