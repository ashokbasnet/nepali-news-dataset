म्याच फिक्सिङ भएको सुन्दा अचम्म लाग्योः साहुखल

१३ माघ, इटहरी । म्याच फिक्सिङको आरोपमा तत्कालीन कप्तानसहित चार खेलाडी पक्राउ परेपछि सन्तोष साहुखल थ्रीस्टारले मनाङविरुद्धको लिगको अन्तिम खेल खेल्दा टिममा थिएनन् ।
त्यसयता कुनै पनि खेलमा नदेखिएका उनले बिहीबार मनाङ मर्स्याङ्दीबाट सरप्राइज कमब्याक गरे । मदन भण्डारी मेमोरियल इटहरी कपमा मनाङबाट खेलेका उनले भारतीय क्लब गरिफा स्पोर्टिङबिरुद्ध २ गोल पनि गरे ।
तर, शनिबार थ्रीस्टारविरुद्धको फाइनलमा उनको जादु चलेन र मनाङले खेल हारेको छ ।
खेलपछि अनलाइनखबरसँग संक्षित कुराकानी गर्दै सन्तोषले झण्डै दुई वर्ष आफू जापानमा रहेको बताए । पहिलेदेखि नै जापान र नेपालमा आउजाउ गरिरहेको भन्दै उनले भने, भूकम्प पछाडि जापानमा रहेर सहयोग जुटाउन व्यस्त भएँ ।’
नेपाल प्रहरीको महानगरीय अपराध महाशाखाले २८ असोज २०७२ मा फिक्सिङको आरोपमा तत्कालीन कप्तान सागर थापासँगै सन्दिप राई, गोलकिपर रितेश थापा, विकास सिंह क्षेत्री र प्रशिक्षक अन्जन केसीलाई पक्राउ गरेको थियो ।
तर, सन्तोष भने म्याच फिक्सिङ भएको आफूलाई नलागेको बताएका छन् । ‘म्याच फिक्सिङ भएकोसुन्दा अचम्म लाग्यो’ कम बोल्न रुचाउने साहुखलले भने, ‘सबैले खेलेको हो । तर म्याच फिक्सिङ नै भएको हो जस्तो त लाग्दैन ।’
साहुखलका अनुसार उनी अहिले उनी फुटबल खेल्नकै लागि मात्र १२ दिनका लागि नेपाल आएका हुन् । साहुखलले भने, ‘आहा गोल्डकप मनाङबाट खेल्छु ।’
नेपालमा क्लब गेमको आकर्षण बढेको भएपनि आफू पूर्ण रुपमा नेपालमा बस्न गाह्रो रहेको उनले बताए । आर्थिक कारणले आफू नेपाल बाहिर बस्न बाध्य भएको भन्दै साहखलले भने, ‘म फुटबल भन्दा बाहिर र नेपाल भन्दा पर छैन ।’
उनी जापानको राजधानी सहर टोक्योबाट २ घण्टाको बस यात्रामा पुगिने सहर सिजोकामा बस्छन् । त्यहाँ पनि फुटबल एकेडेमीमा प्रशिक्षकको काम गरिरहेका छन् ।
जापानको ‘एफसी राले’मा रहेर आफूले बाल खेलाडीहरु उत्पादन गरिरहेको साहुखलले बताए । जापानी बच्चाहरु मात्रै रहेको आफ्नो एकेडेमीमा शनिबार र आइतबार बच्चाहरुले फुटबलको बन्द प्रशिक्षण लिने उनले बताए ।

