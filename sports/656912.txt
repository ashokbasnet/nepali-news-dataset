बर्नेलीले सिटीलाई बराबरीमा रोक्यो

२० माघ, काठमाडौं । योहान वर्ग गुडमुन्डसनको गोलको मदतमा बर्नेलीले म्यानचेष्टर सिटीलाई बराबरीमा रोकेको छ ।
शनिबार भएको खेलमा बर्नेलीले सिटीलाई १-१ को बराबरीमा रोकेको हो । लिग लिडर सिटीले यो सिजन प्रिमियर लिगमा जित्न नसकेको यो चौथो खेल हो । ३ खेलमा बराबरी खेलेका उसले मात्र एक खेल गुमाएको छ । बाँकी २२ खेल जितेर लिग टेबलको शीर्ष स्थानमा छ ।
बर्नेलीको घरेलु मैदानमा सिटीले २२ औं मिनेटमा नै डानिलोको गोलबाट अग्रता लिएको थियो । तर, थप गोलका लागि उसले घरेलु टोलीलाई दबावमा राख्न सकेन । राहम स्टर्लिङले सुन्दर मौका गुमाए ।
निर्धारित समयको खेल सकिन ८ मिनेट बाँकी छँदा योहानले गोल गरेपछि बर्नेली अंक खोस्न सफल रहृयो ।
बराबरीपछि सिटीको २६ खेलबाट ६९ अंक भएको छ र दोस्रो स्थानमा रहेको म्यानचेष्टर युनाइटेड भन्दा १६ अंकले अगाडि छ । यद्यपि युनाइटेडले उसले भन्दा एक खेल कम खेलेको छ ।

