सिमरा गोल्डकपः आयोजकलाई हराउँदै मोरङ सेमिफाइनलमा

२७ माघ, सिमरा । आयोजक नवजनजागृति युवा क्लबलाई टाइव्रेकरमा पराजित गर्दै मोरङ्ग फुटबल क्लब नवौं रुस्लान सिमरा गोल्डकपको सेमिफाइनलमा प्रवेश गरेको छ ।
शनिबार भएको पहिलो क्वार्टरफाइनलमा मोरङले आयोजकविरुद्ध टाइव्रेकरमा ४-१ को जित निकाल्यो ।
मोरङका निरज बस्नेत, बुद्धिमान राई, विक्रम लिम्बु र दिपक राईले गोल गरे भने नवजनजागृतिका विजय श्रेष्ठ बाहेक अन्य खेलाडीले गोल गर्न सकेनन् । मानबहादुर तामाङ र शौरभ मगरको प्रहारले पोष्टको दिशा लिन नसक्दा घरेलु समर्थकका माझ आयोजक निराश बन्यो ।
यसअघि निर्धारित ९० मिनटको खेल १-१ को बराबरीमा सकिएपछि खेल टाइव्रेकरमा धकेलियो । समय अभावका कारण अतिरिक्त समयको खेल नगराई सिधै टाइव्रेकरबाट नतिजा निकालिएको हो ।
निर्धारित समयको खेलमा नवजनजागृतिले ६६ औं मिनटमा विजय श्रेष्ठको गोलबाट अग्रता लिएको थियो । तर, ७५ औं मिनटमा मोरङ्गका भुवन बस्नेतले बराबरी गोल फर्काए ।
पहिलो हाफमा भने मोरङले आयोजकलाई दबावमा राखे पनि गोल गर्न सकेको थिएन । सातौं मिनटमा मोरङका भुवन बस्नेतल किपर विट गरेरपनि गोल गर्ने अवसर गुमाए । उनको प्रहार क्रसबार माथि गयो ।
लगतै कर्ण लिम्बुले पेनाल्टी एरियामा निकालेको पास सुसिल राईले कलेक्ट गर्न नसक्दा मोरङले अर्को अवसर गुमायो । खेलको २१ औं मिनटमा भूवन बस्नेतको क्रसमा शुसिल राईले गरेको अर्को प्रहार खेर गयो । डि बक्स भित्रैबाट शुसिलले गरेको प्रहार पोष्ट नजिकबाट बाहिरियो ।
खेलको ३७ औं मिनटमा आयोजकका विश्वास उदासले मोरङका शुसिल राईलाई फाउल गरेपछि पाएको फ्रिकिकमा मोरङले गोल गर्न सकेन । दिपक राईको उत्कृष्ट फ्रिकिक बल गोल लाइन नजिक पाएपनि भुवन बस्नेतले सम्हाल्न नसक्दा मोरङको अर्को अवसर गुम्यो ।
खेलको ५५ औं मिनटमा जनजागृतिका किपर विट गरेका मोरङका कर्ण लिम्बुको अर्को प्रहार खेर गयो । लिम्बुको प्रहार आयोजकका भिक्टर आमोहिले गोललाइनबाट क्लियर गरे ।
पहिलो हाफको ३२ औं मिनटमा आयोजक टिमका भिसन गुरुङको प्रहार क्रसबारबाट रिवाउण्ड भयो ।
खेलको ६१ औं मिनटमा जनजागृतिका भिक्टरको क्रसमा धिरज श्रेष्ठको हेडिङ मोरङका गोलरक्षकले बचाउ गरे ।
खेलको म्यान अफ दि म्याच नवजनजागृतिका सुरजसिंह ठकुरी घोषित भए ।
आइतबारे त्रिभूवन आर्मी र सशस्त्र प्रहरीको नेपाल एपीएफ क्लबबीच दोश्रो क्वार्टरफाइनल खेल हुनेछ ।

