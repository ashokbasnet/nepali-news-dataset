म्याराडोनाले भने-मेस्सीलाई छोडेर अर्जेन्टिनी टिम बेकार
२८ माघ, काठमाडौं । डियगो म्याराडोना समाचार बाहिर विरलै हुन्छन् । उनको पछिल्लो अभिव्यक्तिले पनि निकै चर्चा पाइरहेको छ ।
नपोलीका भुतपूर्व स्टारले अर्जेन्टिनी राष्ट्रिय फुटबल टिमको हालको सेटअपको खरो आलोचना गरेका छन् र भनेका छन् कि लिओनल मेस्सीलाई छोडेर टिमले आफ्नो प्रतिष्ठा गुमाइसक्यो ।
राष्ट्रिय टिमको इन्चार्जको रुपमा जर्ज साम्पाओलीको कार्यकालमा टिमले खासै प्रगति गर्न सकेको छैन । मेस्सीको मास्टर क्लासले गर्दा मात्रै टिमले वर्ल्डकपका लागि रुसको टिकट पक्का गरेको थियो ।
‘मेस्सी बाहेक विश्वले अर्जेन्टिनाका लागि सम्मान गुमाइसकेको छ,’ डाइरिओ पपुलरका लागि दिएको अन्तर्वार्तामा म्याराडोनाले भनेका छन्, ‘अहिले हाम्रो टिमसँग कोही पनि डराउँदैन ।’
उनले अगाडि थपे, ‘नाइजेरियाविरुद्धको अघिल्लो म्याचमा हामीले झण्डै आठ गोल खायौं ।’
फरवार्डका लागि प्रशिक्षक साम्पाओलीको छनोट उनको कार्यकालमै सबैभन्दा गलत रहेको म्याराडोनाले टिप्पणी गरेका छन् ।
उनले भने, ‘विश्वकपका लागि माउरो इकाडीमा भर पर्नु उदेकलाग्दो कुरा हो । जबकि हिगुइन उनीभन्दा १० गुणा राम्रा छन् ।’
म्याराडोनाले यतिसम्म भने, ‘त्यो केटो (साम्पाओली) लाई केही पनि थाहा छैन । उसलाई आफ्नो साथीको घरमा के खान गइरहेको छु भन्ने मात्र थाहा छ ।’
म्याराडोना एन्डालुसीयामा रहँदादेखि नै सेभिल्लाका पूर्व प्रशिक्षकसँग सम्वन्ध राम्रो नभएको बुझिन्छ ।

