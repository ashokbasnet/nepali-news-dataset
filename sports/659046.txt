‘बालोन डि’ओर जित्न डी ब्रुयेनले च्याम्पियन्स लिग जित्नुपर्छ’

२९ माघ, काठमाडौं । केभिन डी ब्रुयेनले बालोन डि’ओर जित्न थुप्रै उपाधि, त्यसमा पनि च्याम्पियन्स लिग जित्नुपर्ने म्यानचेष्टर सिटीका प्रशिक्षक पेप ग्वार्डिओलाले बताएका छन् ।
यद्यपि, यदि उनले यही स्तरमा खेलिरहे विश्वको उत्कृष्ट फुटबलरको दावेदार भन्न सक्छन् भन्ने प्रश्नमा ग्वार्डिओलाले भने, ‘त्यसमा कुनै शंका छैन ।’
‘प्रतिस्पर्धी हुन (च्याम्पियन्स लिग) जित्नुपर्छ’ उनले भने, ‘तर, उनले जसरी लेस्टरविरुद्ध खेले, त्यो भन्दा राम्रो युरोपमा पाउन गाह्रो छ ।’
शनिबार सिटीले लेस्टरविरुद्ध ५-१ को जित निकाल्दा डी ब्रुयेनले तीन गोल असिस्ट गरेका थिए ।
यसबाट यो सिजनको लिगमा उनको कुल असिस्ट १५ पुगेको छ, जुन दोस्रो उत्कृष्ट खेलाडीको भन्दा ४ वटा बढी हो ।
गार्डिओला भन्छन्, ‘यो केवल एउटा सिजनको कुरा होइन, सम्पूर्ण सिजनभर र हरेक तीन दिनमा उनी यसरी खेलिरहेका छन् ।’
यता २६ वषिर्य डी ब्रुयेनले टिमलाई उपाधि दिलाउन आफूले सक्दो प्रयास गर्ने बताए ।
उनी भन्छन्, ‘मेरो खेल जस्तो भइरहेको छ, त्यसमा म अत्यन्त खुशी छु । टिमले पनि मलाई सजिलो बनाइरहेको छ । अन्त्यमा यदि तपाईंले व्यक्तिगत सम्मान पाउनुभयो भने झन् गजब हुन्छ ।’
शनिबार ‘म्याच अफ द डे’ मा बोल्दै बीबीसीका विश्लेषक डेन्नी मर्फीले डी ब्रुयेन आफूले प्रिमियर लिगमा देखेकामध्ये सम्भवत सबैभन्दा उत्कृष्ट पासकर्ता भएको बताए ।
बालोन डि’ओरको २०१७ को वरियताक्रममा डी ब्रुयेन १४ औं स्थानमा थिए, जब रियल मड्रिड क्रिस्टियानो रोनाल्डोले पाचौं पटक अवार्ड जिते । काकाले २००७ मा जितेयता यो अवार्ड रोनाल्डो र मेस्सीबाहेक अरुको हातमा परेको छैन । मेस्सीले पनि पाँच पटक यो अवार्ड जितेका छन् ।
बालोन डि’ओर अहिलेसम्म ६२ पटक वितरण गरिएको छ । विश्वभरका एक सय ७३ पत्रकारहरुले भोटका आधारमा विजेता छनोट गरिन्छ । सन् १९५६ देखि यो अवार्ड प्रत्येक वर्ष फ्रान्स फुटबलले दिने गर्थ्यो ।
तर, पछि विश्व फुटबलको सर्वोच्च संस्था फिफाले यसमा संलग्न भयो र फिफा बालोन डि’ओर दिन थालियो । यो क्रम ६ वर्षसम्म मात्र चल्यो । अहिले फिफाले यसबाट हात झिकिसकेको छ ।

