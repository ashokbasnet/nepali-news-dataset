क्रिकेट टिमलाई स्तरीय प्रशिक्षणका लागि पहल गर्ने विष्टको आश्वासन

४ फागुन, काठमाडौं । राष्ट्रिय खेलकुद परिषद्का सदस्य सचिव केशवकुमार विष्टले विश्वकप छनोटको तयारीका लागि स्तरीय प्रशिक्षणको व्यवस्था मिलाउन पहल गर्ने बताएका छन् ।
विष्टले शुक्रबार विज्ञप्ति जारी गर्दै डिभिजन टूमा नेपालले पाएको सफलता समग्र राष्ट्रकै लागि गौरवको विषय भएको बताएका छन् । उनले भनेका छन्, क्यान निलम्बनमा परेको कठिन अवस्थामा पनि खेलाडीको हौसला मर्न नदिई घरभित्र क्रिकेटको वातावरण जीवन्त राख्ने समर्थक, शुभचिन्तक र सञ्चारकर्मीहरु पनि यो बधाईको उत्तिकै हकदार हुन् भन्ने हाम्रो ठम्याई छ ।’
अबको यात्रा झन कठिन र चुनौतीपूर्ण छ रहेको भन्दै उनले खेलाडीको मनोबल बढाउनु र अझ स्तरीय प्रशिक्षणको ब्यवस्था गर्नुको विकल्प नभएको बताएका छन् ।
छनोट प्रतियोगिताको तयारीका लागि नेपालसँग एक महिना पनि समय छैन ।
सदस्य सचिव विष्टले भनेका छन्, छोटो समय बाँकी रहे पनि हाम्रा खेलाडीलाई स्तरिय तयारीको वातावरण बनाउन राष्ट्रिय खेलकुद परिषद्ले आˆनो क्षमताले भ्याएसम्मको प्रयास गर्ने विश्वास दिलाउन चाहन्छु ।’

