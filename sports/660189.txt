जसले पुत्र वियोगको पीडा लुकाउँदै फुटबल खेले…

५ फागुन, काठमाडौं । पुत्र वियोगको असैह्य पीडा लुकाएर एक जना खेलाडी फुटबल मैदानमा उत्रिएका छन् । न त उनले यो कुरा आफ्ना साथीहरुलाई भने, न त टिम म्यानेजरलाई नै । तर, पूरै समय फुटबल खेलिरहे ।
यो प्रसंग हो इराक प्रिमियर लीगको । नाफ्ट मेसनका गोलकिपर अला अहमदको छोराको निधन बिहीबार भयो । तर उनी शुक्रबार अल शोर्टाविरुद्धको खेलमा मैदान उत्रिए । खेल बराबरीमा समाप्त भयो ।
खेल समाप्तिको अन्तिम सिटी बजेपछि उनले पीडा लुकाइरहन सकेनन् र मैदानभित्रै भक्कानिँदै रोए । त्यसपछि मात्रै उनका साथी र टिम म्यानेजरले अला अहमद पुत्र वियोगमा परेको थाहा पाएका थिए । उनीहरुले अहमदलाई सम्हाल्दै सान्त्वना दिएका थिए ।
यसअघि गत नोभेम्बरमा अमेरिकन फुटबल खेलाडी मार्क गुडविन पनि आफ्नो नवजात शिशुको निधनको पीडा भुल्दै फुटबल खेलेका थिए । शिशुको मृत्यु भएको केही घण्टालगत्तै मैदानमा उत्रिएका उनले गोलसमेत गरेका थिए ।


