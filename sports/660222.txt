सफल पोखरा म्याराथन सोमबार, ३ हजार बढी दौडिने

५ फागुन, पोखरा । पोखरामा पर्सि सोमबार अर्न्तराष्ट्रिय म्याराथन प्रतियोगिता हुने भएको छ ।
भूतपूर्व खेलाडी मञ्च नेपालको आयोजनामा पोखरालाई खेलकुद पर्यटन सहरको रुपमा स्थापित गर्ने उद्धेश्यले स्वास्थ्यका लागि खेलकुद भन्ने नाराका साथ यहि फागुन ७ गते सोमबार १२ औं सफल पोखरा अन्र्तराष्ट्रिय म्याराथन प्रतियोगिता हुने भएको हो ।
रन फर फनसहित विभिन्न ८ इभेन्टमा प्रतिष्पर्धा हुने प्रतियोगिताको सम्पूर्ण तयारी पूरा भएको आयोजक भूतपूर्व खेलाडी मञ्च नेपालले जनाएको छ ।
प्रतियोगितामा म्याराथन, १० किलोमिटर महिला तथा पुरुष दौड, ५ किलोमिटर छात्र तथा छात्रा दौड, अपाङ्गता भएकाहरुका लागि ४ सय मिटर पुरुष तथा १ सय मिटर महिला र १ सय मिटर दृष्टीविहिन हृविल चेयर गरी ८ इभेन्टमा प्रतिष्पर्धा हुनेछ ।
प्रतियोगितामा करीब ३ हजार धावक दौडिने आयोजकको दाबी छ । मञ्चका अध्यक्ष तेजबहादुर गुरुङका अनुसार म्याराथनमा २५ जना, १० किलोमिटर महिलामा २५ जना, १० किलोमिटर पुरुषमा ७५ जना, ५ किलोमिटर छात्रमा १ सय ८० जना, ५ किलोमिटर छात्रामा १ सय जनाले नाम दर्ता गराइसकेका छन् । यसैगरी ४ सय मिटर हृविल चेयर पुरुष, १ सय मिटर हृविल चेयर महिला र १ सय मिटर दृष्टीविहिन् दौडको दर्ता कार्य पनि जारी रहेको उनले बताए ।
आयोजकका अनुसार पोखरा रंगशालाबाट सोमबार विहान ठीक ७ बजे म्याराथन शुरु हुनेछ ।
पोखरा लेखनाथ महानगरपालिकाका मेयर मानबहादुर जिसीले प्रतियोगिताले पर्यटन प्रबर्द्धनमा सघाउने विश्वास व्यक्त गरे ।
विदेशी खेलाडी सहभागी हुने सम्भावना न्यून
आयोजकले म्याराथन दौड प्रतियोगिता अन्र्तराष्ट्रिय भनेपनि विदेशी खेलाडी सहभागि हुने सम्भावना कम देखिएको छ ।
अहिलेसम्म कुनैपनि विदेशी धावकले नाम दर्ता गरेका छैनन् भने नाम दर्ता गराउने सम्भावना पनि न्यून देखिएको छ । मञ्चका अध्यक्ष तेजबहादुर गुरुङले विदेशी धावकहरु ल्याउने प्रयास गरिएपनि त्यसले सार्थकता पाउने सम्भावना कम रहेको बताए । उनले भने, ‘हामी प्रयास गरिरहेका छौं, ४/५ जनासँग कुरा पनि भइरहेको छ, तर अन्तिम समय भएकाले आउने सम्भावना अत्यन्त न्यून छ ।’
अहिलेसम्म पनि नाम दर्ता नभएकाले पर्सी सोमबार विहानका लागि कुनैपनि धावक आएर दौडिने सम्भावना नदेखिएको स्वयम् आयोजकले पनि स्विकारेका छन् ।
प्रतियोगितामा विदेशी मात्र नभई स्वदेशी नाम चलेका धावक पनि सहभागी नहुने भएका छन् । माघको अन्तिम साता काठमाडौंमा म्याराथन भएकाले सो प्रतियोगितामा सहभागी राष्ट्रिय धावकहरु पोखरामा हुने प्रतियोगितामा सहभागी नहुने भएका हुन् ।
म्याराथनमा एक पटक सहभागी धावक ३ महिनासम्म अर्को प्रतियोगितामा सहभागी हुन शारिरीक रुपमा फिट नहुने भएकाले त्यसको असर पोखराको प्रतियोगितामा परेको हो ।
एथलेटिक्स संघले तालिका बनाएर प्रतियोगिता गर्न सर्कुलर नगर्दा यस्तो स्थिति आएको मञ्चका अध्यक्ष गुरुङले गुनासो गरे । प्रतियोगितामा कास्कीसहित पर्वत, बागलुङ, स्याङ्जा, तनहुँ, जुम्लाबाट सहभागि हुने उनले जानकारी दिए ।
अन्य जिल्लाबाट पनि सहभागी गराउने प्रयास भइरहेको उनले बताए ।

