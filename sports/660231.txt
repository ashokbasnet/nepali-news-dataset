महिला भलिबलः एपीएफ अन्तिम चारमा

५ फागुन, नेपालगञ्ज । सशस्त्र प्रहरी बलको एपीएफ क्लब पाँचौ प्रधानमन्त्री कप अन्तराष्ट्रिय महिला भलिबल प्रतियोगिताको सेमिफाइनलमा पुगेको छ ।
शनिबार भएको अन्तिम लिग खेलमा एपीएफले आयोजक न्यू इन्द्रणी बागेश्वरी युथ क्लबलाई ३-० को सोझो सेटमा पराजित गदै समूह ए को बिजेता बन्यो ।
वुमन अफ दी म्याच सरस्वती चौधरीको उत्कृष्ट प्रदर्शनमा एपीएफले आयोजक न्यू इन्द्रणी बागेश्वरी युथ क्लबमाथि २५-१२, २५-१४ र २५-९ को सहज जित निकाल्यो ।
आयोजक लिग चरणको पहिलो खेलमा बंगलादेशको इफाटसँग पराजित भएको थियो । समूह ए बाट एक खेलमा सफलता निकालेको बंगलादेशी टिमले अन्तिम चारमा स्थान बनाएको छ ।
नेपालगञ्ज कभर्ड हलमा भएको अन्तिम लिग खेलमा न्यूडायमण्डले भारतको देहरादुन स्पोर्टस् क्लबलाई ३-० को सोझो सेटमा हराउँदै समूह बिजेता बनेको छ ।
क्विइक स्पाईकर ललिता नाथ वुमन अफ दि म्याच बनेको खेलमा न्यूडायमण्डले देहरादुन स्पोर्टस् क्लबलाई २५-८,२५-९ र २५-४ को सेटमा पाखा लगायो ।
पहिलो खेलमा पनि नेपाल पुलिससँग ३-० को हार ब्यहोरेको पाहुना टिम देहरादुन प्रतियोगिताबाट बाहिरिँदा पुलिसले उपविजेताका रुपमा सेमिफाइनलमा स्थान बनाएको छ ।

