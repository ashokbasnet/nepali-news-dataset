कर्णाली कप टी-ट्वान्टी क्रिकेटमा रुकुम र सुर्खेतको लगातार जित

२२ फागुन, सुर्खेत । प्रथम कर्णाली प्रदेश कप टी-ट्वान्टी क्रिकेटमा मंगलबार भएका खेलमा सुर्खेत र रुकुम (पश्चिम) को टिम विजयी भएका छन् ।
सुर्खेतले लगातार तेस्रो खेलमा जित निकालेको छ भने रूकुमले लगातार दोस्रो खेलमा जित निकालेको हो ।
वीरेन्द्रनगरको कालुङचोक क्रिकेट मैदानमा मंगलबार  भएको खेलमा रुकुम(पश्चिम)ले सल्यानलाई ९ विकेटको फराकिलो अन्तरले हराएको हो ।
३४ रनको सामान्य लक्ष पछ्याएको पश्चिम रुकुमले ६ ओभर खेल्दै १ विकेट गुमाएर लक्ष पूरा गरेको हो । रुकुमका लागि महेश बिकले १२ रनको योगदान गरे ।
यसअघि टस जितेर पहिले ब्याटिङ गरेको सल्यानले ११ दशमलव ४ ओभर खेल्दै सबै १० विकेट गुमाएर जम्मा ३३ रन मात्र बनाएको थियो ।
सल्यानका कुनैपनि ब्याट्सम्यानले खुलेर खेल्न सकेनन् । सल्यानलाई सस्तैमा समेट्ने क्रममा रुकुमका कप्तान विवश गिरीले सर्वाधिक ४ विकेट लिए । ३ दशमलव ४ ओभर बलिङ गर्दै गिरीले मात्र ७ रन दिए ।
त्यस्तै रुकुमका लागि बिजय बिष्ट र दिनेश पुनले समान ३/३ विकेट लिए । यो रुकुमको लगातार दोस्रो जित हो । पहिलो खेलमा रुकुमले दैलेखलाई ९९ रनले पराजित गरेको थियो । रुकुमले आफ्नो तेस्रो खेल बुधबार जुम्लासँग खेल्दै छ ।
यसैवीच सुर्खेतले लगातार तेस्रो जित निकालेको छ । मंगलबार भएको तेस्रो खेलमा सुर्खेतले जुम्लालाई २२ रनले पराजित गरेको हो ।
टस जितेर पहिले ब्याटिङ गरेको सुर्खेतले निर्धारित २० ओभरमा ७ विकेट गुमाएर १७८ रन जोडेको थियो । १७९ रनको लक्ष्य पछ्याएको जुम्ला निर्धारित २० ओभरमा १५६ रन मै समेटियो ।

