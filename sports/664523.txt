विश्वकप छनाेटः नेपाल अझै सुपर सिक्समा पुग्न सक्छ ?

२६ फागुन, काठमाडौं । डिभिजन टूमा एकपछि अर्को सनसनीपूर्ण जित निकाल्दै विश्वकप छनोटमा स्थान बनाएको नेपालले जिम्बाब्वेमा लगातार तेस्रो हार व्यहोरेको छ ।
प्रतियोगिता सुरु हुनु अघि विश्वकपको टिकटको दावेदार रहेको तर, प्रतियोगितामा खराब प्रदर्शन गरिरहेको अफगानिस्तानले शनिबार नेपाललाई सहजै ६ विकेटले हरायो ।
तर, के नेपाल अझै सुपर सिक्समा पुग्न सक्छ ?
हो, यो सम्भावना कायमै छ तर, सहज भने छैन ।
नेपालले अफगानिस्तानसँग हारेको केहीबेरपछि हङकङले जिम्बाब्वेसँग ८९ रनको हार व्यहोरेको छ ।
समूह बीबाट स्कटल्याण्ड र जिम्बाब्वले एकअर्काविरुद्ध खेल्नु अघि नै सुपर सिक्समा स्थान बनाएका छन् ।
अब नेपालसँगै हङकङ र अफगानिस्तान मध्ये एक टोलीका लागि तेस्रो स्थान खुला छ ।
हङकङ र अफगानिस्तानको समान २-२ अंक छ भने नेपाल अंकविहीन छ । तर, अफगानिस्तानले समूह चरणको सबै खेल खेलिसकेको छ । नेपाल र हङकङले सोमबार एकआपसमा खेल्नेछन् र यो खेलले नै सुपर सिक्समा पुग्ने तेस्रो टोलीको टुंगो लाग्नेछ ।
सोमबार अफगानिस्तानले नेपालले जितोस् भन्ने कामना गर्नेछ किनकी त्यसो हुँदा मात्र रन रेटका आधारमा अघिल्लो चरण पुग्ने उसको सम्भावना हुनेछ । हङकङमाथि फराकिलो जित निकाल्न सके नेपाल पनि रन रेटकै सहारामा अघिल्लो चरण पुग्नेछ ।
नेपालको हारले भने हङकङ ४ अंकसहित सुपर सिक्समा पुर्‍याउनेछ ।

