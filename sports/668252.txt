रुस विश्वकप बहिस्कार गर्न सक्ने ६ देशको चेतावनी
१३ चैत, काठमाडौं । पूर्व रुसी गुप्तचरमाथि भएको आक्रमणलाई लिएर बेलायत, आइसल्याण्ड, स्वीडेन, डेनमार्क, अस्ट्रेलिया र जापानले रुस विश्वकप बहिष्कार गर्न सक्ने चेतावनी दिएका छन् ।
पूर्वरुसी जासुस सर्गेइ स्क्रिपाल र उनका छोरीको स्नायु प्रणालीमा गम्भीर आघात गर्ने गरी आक्रमण भएको थियो । यसमा रुसको संलग्नता रहेको भन्दै अमेरिका, बेलायतसहितका युरोपियन देशहरुले रुसी कूटनीतिज्ञलाई देश निकाला गरेका छन् ।
अब विश्वकप बाहिस्कार धम्की आएको छ । अस्ट्रे लियाका विदेशमन्त्रीले यदि यो विवाद समाधान नभए विश्वकप नै बहिस्कार गर्ने प्रस्ताव अघि सारेका छन् ।
बेलायत र आइसल्याण्डले सरकारी स्तरबाट विश्वकपमा कसैको उपस्थिति नहुने बताएका छन् । अन्य देशले पनि सरकारी स्तरबाट विश्वकपमा कसैको उपस्थिति नहुने खतरा रहेको जनाएको छ ।
पूर्व सैनिक गुप्तचर स्क्रिपालमाथि रसियाका गोप्य सूचना बेलायत लगायत देशलाई दिएको आरोप थियो ।

