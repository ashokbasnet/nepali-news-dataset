रुपक स्मृति फुटबल पुरस्कारबाट यो वर्ष को–को भए पुरस्कृत ?

काठमाडौं, वैशाख २४ । यस वर्षको रुपक स्मृति फुटबल पुरस्कारबाट खेलाडी, प्रशिक्षक र रेफ्रीहरुलाई सम्मानित गरिएको छ ।शुक्रबार राजधानीमा आयोजित कार्यक्रममा सम्मानित हुनेहरुमा खेलाडीद्वय अनिल गुरुङ र अनु लामा, प्रशिक्षक बिराटकृष्ण श्रेष्ठ र रेफ्रीद्वय शैलेश जोशी तथा बिना श्रेष्ठ रहेका छन् ।नेपाली राष्ट्रिय फुटबल टोलीका पूर्वकप्तान तथा फिफा रेफ्री स्वर्गीय रुपकराज शर्माको स्मृतिमा अखिल नेपाल फुटबल संघ (एन्फा)ले हरेक वर्ष पुरस्कार प्रदान गर्दै आएको छ ।महिला खेलाडीतर्फ राष्ट्रिय फुटबल टोलीकी कप्तान अनु लामा सम्मानित हुँदा प्रशिक्षकतर्फ नेपाल पुलिस क्लबका प्रशिक्षक बिराटकृष्ण श्रेष्ठ सम्मानित भएका हुन् ।यस्तै, रेफ्रीतर्फ फिफा असिस्टेन्ट रेफ्री शैलेस जोशी र फिफा महिला रेफ्री बिना श्रेष्ठ पनि सम्मानित भए ।पुरस्कृत सबैले जनही १–१ लाख रुपैयाँ र यामाहा मोटरसाइकल प्राप्त गरेका छन् ।उपप्रधान तथा उर्जामन्त्री टोपबहादुर रायमाझीले सम्मानित व्यक्तित्वहरुलाई पुरस्कृत गरेका थिए ।
