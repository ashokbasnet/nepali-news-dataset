आइपिएल : रैनाको टिमले धोनीको टिमलाई हरायो

काठमाडौं, वैशाख ३ - इण्डियन प्रिमियर लिग आइपिएल क्रिकेट अन्तर्गत शुक्रबार  राती भएको खेलमा गुजरात लाइन्स विजयी भएको छ । जारी आइपिएलमा लगातार दोश्रो जित हात पार्ने क्रममा गुजरात लाइन्सले राइजिङ पुने सुपरजाइन्टसलाई ७ विकेटले हरायो । जितका लागि पाएको १ सय ६४ रनको लक्ष्य गुजरातले खेल सकिनु १२ बल अघि ३ विकेट गुमाएर भेट्टायो । गुजरातका लागि आरोन फिन्चले ५० तथा ब्रान्डम म्याकुलमले ४९ रन बनाए । यसअघि टस जितेर पहिला ब्याटिङ गरेको राइजिङ पुने सुपरजाइन्टसले २० ओभरमा ५ विकेट गुमाउँदै १ सय ६३ रन बनाएको थियो । उसका लागि फाप डू प्लेसिसले ६९ रन बनाए । राइजिङ पुने सुपरजाइन्टसले पहिलो खेलमा मुम्बईलाई हराएको थियो । राइजिङ पुने सुपरजाइन्टसका कप्तान महेन्द्र सिंह धोनी हुन् भने उसलाई हराउने गुजरात लाइन्सका कप्तान सुरेश रैना हुन् ।
