बार्सिलोनाका खेलाडी रोबोट होइनन्–पिके

फागुन ३० – बार्सिलोनाका डिफेन्डर जेराड पिकेले टिमका खेलाडी ‘रोबोट’ नरहेको बताएका छन् । ला लिगा अन्तर्गत आइतबार राति भएको खेलमा डिप्रोटिभो डि ला कोरुनासँग २–१ ले पराजित भएपछि डिफेन्डर पिकेले आफूहरु रोबोट नरहेको बताएका हुन् । च्याम्पियन्स लिग अन्तर्गत पिएसजीसँगको खेलमा ऐतिहासिक जित निकालेको बार्सिलोना ला लिगामा उपाधि होडका लागि महत्वपूर्ण खेलमा पराजित भएको हो । बार्सिलोनाले गएको बुधबार च्याम्पियन्स लिगको अन्तिम १६ को दोस्रो लेगमा पिएसजीलाई ६–१ ले हराउँदै समग्रमा ६–५ को जितसहित क्वाटर फाइनलमा स्थान बनाएको थियो । तर त्यसपछिको ला लिगाको खेलमा भने बार्सिलोना पराजित भयो । खेलपछि पिकेले भने ‘बुधबार हामीले ठूलो शक्ति लगायौं, त्यसमा सफल भयौं पनि । त्यसपछि लगतै उस्तै प्रदर्शन गर्नका लागि हामी रोबोट त होइनौं ।’ आफूहरुले क्षमता अनुसारको प्रदर्शन गर्न नसकेको उनको भनाई छ । आइतबार रातिको खेलमा पराजित भएपछि बार्सिलोना दोस्रो स्थानमा झरेको छ । शीर्ष स्थानको रियल मड्रिडभन्दा एक खेल बढी खेलको बार्सिलोना रियल भन्दा दुई अंकले पछि छ ।
