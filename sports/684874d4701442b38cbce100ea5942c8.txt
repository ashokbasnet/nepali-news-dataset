विश्वकप फुटबलको छनौटमा नेपाललाई झड्का, भारतसँग २–० ले पराजित

काठमाडौं, फागुन २८ – सन् २०१८ को विश्वकप फुटबल र २०१९ को एसिया कप फुटबल छनौटको पहिलो लेगमा नेपाल भारतसँग २–० ले पराजित भएको छ । भारत गुवाहाटीको इन्दिरा गान्धी रंगशालामा बिहीबार बेलुका भएको खेलमा भारतसँग पराजित भएपछि नेपाललाई विश्वकपको छनोटमा झट्का लागेको छ ।
५३ औ मिनेटसम्म घरेलु टोलीलाई गोल रहित बराबरीमा रोकेपनि त्यसपछिका १७ मिनेटमा नेपालले दुइ गोल खाएको थियो । यहि बिचमा भारतले अर्को पनि गोल नेपालको पोष्टमा छिराएको थियो तर त्यसलाई रेफ्रिले मान्यता दिएनन् । भारतका लागि दुवै गोल सुनिल क्षेत्रीले गरेका हुन् ।
नेपालका प्रशिक्षक ज्याक स्टेफनोस्कीले बिहीबार स्ट्राइकर जुमनु राई र अनिल गुरुङलाई खेल्ने मौका दिएनन् । अन्तिम सयमतिर भरत खवासको ठाउँमा सन्तोष साहुखललाई मैदान छिराएपनि नेपालले गोल गर्न सकेन । बिमल घर्तिमगरले पुरा समय खेलेको खेलको दोस्रो हाफको उत्तरार्धतिर जगजित श्रेष्ठको ठाउँमा अञ्जन विष्टलाई मौका दिइएको थियो । उनी १७ बर्षमुनिको टोलीका स्ट्राइकर हुन् ।
नेपाल यो लेगमा भारतलाई बराबरीमा रोक्ने र नेपालमा हुने दोश्रो लेगमा उसलाई हराउने रणनीतिका साथ प्रतियोगिताका लागि निस्केको थियो । तर त्यसअनुसारको नतिजा आउन सकेन । यतिमात्र होइन अहिलेसम्म भारतलाई उसकै भुमिमा हराउन नसकेको इतिहास पनि नेपालले यसपटक फेर्न सकेन । नेपालले दोस्रो लेग चैत ३ गते दशरथ रंगशालामा खेल्नेछ ।
