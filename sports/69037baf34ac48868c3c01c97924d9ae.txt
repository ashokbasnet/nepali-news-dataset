डिभिजन थ्री क्रिकेट: नेपालको भाग्य अरुकै हातमा

काठमाडौ, बैशाख २१ – विश्व क्रिकेट लिग डिभिजन थ्रीको पाँचौ तथा समूह चरणको अन्तिम खेलमा नेपालले शनिबार इटलीसंग प्रतिस्पर्धा गर्दैछ ।
खेल बेलुकी सवा ७ बजे बर्मुडाको सेन्ट डेभिड्स खेल मैदानमा हुनेछ । शनिबारको खेलले नेपाललाई डिभिजन थ्रीमै रहने या शीर्ष दुईमा रहँदै विश्वकप छनोटमा सहभागी हुने भन्ने टुंगो लगाउने छ ।
तर त्यसका लागि नेपालले आफ्नो मात्रै खेल जितेर पुग्नेछैन अरुको नतिजा पनि पर्खिनुपर्नेछ । नेपालले इटलीलाई ठूलो अन्तरले हराएमा र अमेरिका बर्मुडासंग हारेमा नेपाल डिभिजन टुमा उक्लिनेछ ।
नेपाल इटलीसंग हारे र बर्मुडाले ठूलो अन्तरले अमेरिकालाई हराए बर्मुडा शीर्ष २ मा रहनेछ । ४ खेलमध्ये तीन खेलमा जीतसंगै अमेरिका ६ अंक सहित दोश्रो स्थानमा छ भने नेपाल २ खेल जितेर ४ अंक सहित तेश्रो स्थानमा छ ।
बर्मुडाले पनि समान २ जीतबाट ४ अंक जोडेको छ । इटलीले भने एउटा खेल पनि जित्न सकेको छैन । युगान्डा सबै खेल जितेर डिभिजन टुमा उक्लिसकेको छ ।
