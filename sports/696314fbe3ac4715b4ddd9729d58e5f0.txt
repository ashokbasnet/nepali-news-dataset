रोनाल्डोले गरे दुई गोल, पेनाल्टीमा चुके, पोर्चुगलले जित्यो

कात्तिक २९ – विश्व कप २०१८ को छनौट अन्तर्गत आइतबार राति भएको खेलमा पोर्चुगलले प्रभावशाली जित निकालेको छ । घरेलु मैदानमा भएको खेलमा पोर्चुगलले लात्भियालाई ४–१ ले हरायो । समूह ‘बी’ मा रहेको पोर्चुगललाई जिताउन कप्तान क्रिष्टियानो रोनाल्डोले दुई तथा विलियम कार्वाल्हो र ब्रुनो अल्वेसले एक एक गोल गरे । लात्भियाका लागि अ्रटुर्स जिजन्सले एक गोल फर्काए । २८ औं मिनेटमा पाएको पेनाल्टीको अवसरलाई सदुपयोग गर्दै रोनाल्डोल पोर्चुगललाई सुरुवाति अग्रता दिलाए । पहिलो हाफमा १–० को अग्रता लिएको पोर्चुगलले दोस्रो हाफको सुरुमा पाएको पेनाल्टी अवसरमा भने रोनाल्डो चुके । ६७ औं मिनेटमा लात्भियाका जिजन्सले बराबरी गोल फर्काए । त्यसको दुई मिनेटपछि कार्वाल्होले गोल गर्दै पोर्चुगललाई अग्रता लिाए । ८५ औं मिनेटमा रोनाल्डोले सुन्दर भली गोल गर्दै अग्रता ३–१ मा पुर्‍याए । इन्जुरी समयमा अल्वेसले गोल गरेपछि पोर्चुगल ४–१ ले विजयी भयो । समूह ‘बी’ अन्तर्गत नै भएको खेलमा स्वीट्जरल्याण्डले फारोइ आइल्याण्डलाई २–० ले हरायो । लगातार चार खेल जितेको स्वीट्जरल्याण्ड १२ अंकसहित समूहको शीर्ष स्थानमा छ । यस्तै ९ अंकसहित पोर्चुगल दोस्रो स्थानमा छ । समूह ‘बी’ कै खेलमा नेदरल्याण्डसले लग्जेम्बर्गलाई ३–१ ले हरायो । राति भएका अरु खेलमा बुल्गेरियाले बेलारुसलाई १–० तथा हंगेरीले एन्डोरालाई ४–० ले हरायो ।
