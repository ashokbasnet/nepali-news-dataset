च्याम्पियन्स ट्रफिमा इंग्ल्याण्डले अष्ट्रेलियालाई हरायो

जेठ २६ – च्याम्पियन्स ट्रफि क्रिकेट अन्तर्गत समूह ए को पहिलो खेलमा इंग्लाण्डले अष्ट्रेलियालाई ४८ रनले हराएको छ ।
इंग्ल्याण्डको बर्मिङ्घममा भएको खेलमा टस जितेर ब्याटिङ रोजेको इंग्ल्याण्डले ५० ओभरमा ६ विकेट गुमाएर २ सय ६९ रन बनायो ।
उसका लागि इयान बेलले सर्वाधिक ९१ रन बनाए । यस्तै रवि बोपाराले ४६ रन, जोनाथन ट्रटले ४३ रन, एलेस्टर कुकले ३० तथा टिम ब्रेसनानले १९ रन बनाए ।
बलिङतर्फ अष्ट्रेलियाका क्लिन्ट क्याके तथा जेम्स फल्कनरले दुई/दुई तथा मिचेल स्टार्क सेन वाट्सनले एक÷एक विकेट लिए ।
जवाफी ब्याटिङमा अष्ट्रेलियाले पुरै ओभर खेल्दै २ सय २१ रन मात्र बनायो । अष्ट्रेलियाका जर्ज बाइले तथा जेम्स फल्करले अर्ध सतक पुरा गरेपनि टोलीलाई हारबाट जोगाउन सकेनन् । बाइले ५५ तथा फल्करले ५४ रन बनाए । अष्ट्रेलिायाका ७ जनाले दोहोरो अंकको रन बटुल्न सकेनन् ।
बलिङतर्फ इंग्ल्याण्डका जेम्स एन्डरसनले तीन, टिम ब्रेसनानले दुई तथा स्टर्ट बोर्ड, जेम्स ट्रेडवेल, जोए रुट र रवि वोपाराले एक/एक विकेट लिए ।
यो समूहको दोस्रो खेलमा श्रीलंका र न्यूजिल्याण्ड भिड्नेछन् ।
