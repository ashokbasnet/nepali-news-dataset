नेदरल्यान्ड्ससँग नेपालको लज्जास्पद हार, चलेन ब्याटिङ–बलिङ

अपडेट

काठमाडौं, साउन २९ । आइसीसी विश्व क्रिकेट लिग च्याम्पियनसिपमा नेपाल नेदरल्यान्ड्ससँग ७ विकेटले पराजित भएको छ ।

शनिबार नेदरल्यान्ड्सको एम्स्टेलभीनमा भएको पहिलो खेल विजयका लागि पाएको ९५ रनको झिनो चुनौती नेदरल्यान्ड्सले १६ ओभर ५ बलमा ३ विकेट गुमाएर पूरा गर्‍यो ।

नेपालका लागि सागर पुन, बसन्त रेग्मी र करण केसीले एक–एक विकेट लिए ।

यसअघि, टस हारेर पहिले ब्याटिङ गरेको नेपालले खराब प्रदर्शन गर्नेक्रममा ३८ ओभर १ बल क्रिजमा टिकेर सम्पूर्ण विकेट गुमाउँदै ९४ रनमात्र बनाउन सक्यो ।

पहिलो विकेटका लागि २३ रनको साझेदारी गर्नेक्रममा अनिल मण्डल २० तथा उपकप्तान ज्ञानेन्द्र मल्लले ११ रन जोडे ।

त्यसपछि भने नेपालले लगातार विकेट गुमाउनेक्रममा सस्तैमा समेटिएको हो । शरद भेषावकर १४, सोमपाल कामी १२, विनोद भण्डारी ९, सागर पुन ७, राजु रिजाल ३, सन्दीप लामिछाने १ तथा कप्तान पारस खड्का र करण केसी रनको खाता नखोली पभेलियन फर्किए । बसन्त रेग्मी ७ रनमा अविजित रहे ।

यो हारले भने नेपालको अर्को चरणको ढोका खुल्ने सम्भावना कमजोर बनेको छ । नेदरल्यान्ड्स जानुअघि नेपाली टिमले इंग्ल्यान्डमा अभ्यास खेलेकाले यो खेलमा राम्रो प्रदर्शन गर्ने अपेक्षा गरिएपनि सोअनुसारको खेल नेपालले प्रदर्शन गर्न नसकेको हो ।

‘होम एन्ड अवे’का आधारमा खेलाइने भएपनि दोस्रो खेल नेदरल्यान्ड्समै सोमबार हुनेछ ।

गत वैशाखमा घरेलु मैदानमा भएको नामिबियाविरुद्धका दुबै खेल जित्दै नेपालले अंकको खाता खोलेको थियो । त्यसअघिका दुबै चरणका खेलमा नेपाल स्कटल्यान्ड र पपुवा न्यूगिनीसँग पराजित भएको थियो ।

नेपालले नेदरल्यान्ड्ससँग खेलेपछि केन्या, हङकङ र युएईसँग खेल्ने कार्यक्रम छ । ८ टोली सहभागी च्याम्पियनसिपमा नेपाल ४ अंकसहित छैटौं स्थानमा छ ।
