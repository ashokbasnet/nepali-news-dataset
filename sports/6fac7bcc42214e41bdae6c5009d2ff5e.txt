दर्शक विनाको रंगशालामा बार्सिलोना विजयी, मेसीले गरे दुई गोल

स्पेनको बार्सिलोना रहेको क्याटलोनिया राज्यमा घोषित जनमत संग्रहका कारण खेल सार्न बार्सिलोनाले गरेको आग्रह ला लिगा अधिकारीहरुले अस्विकार गरेपछि विरोधस्वरुप यो खेल बन्द रंगशालामा विना कुनै दर्शक खेलाइएको थियो ।

खेलमा बार्सिलोनालाई विजयी गराउन लियोनल मेस्सीले दुई तथा सर्जियो बुस्केट्सले एक गोल गरे । स्पेनिस लिगकै अर्को खेलमा रियाल मड्रिडले ईस्पानियोललाई २-० ले हरायो ।

खेलमा रियाल मड्रिडलाई विजयी गराउन दुबै गोल इस्कोले गरे ।

ला लिगाकै अन्य खेलहरुमा भियारियालले आईबारलाई ३-० ले हराउँदा भ्यालेन्सियाले एथ्लेटिक बिल्बाओमाथि ३-२ को जित निकाल्यो । रियाल सोसिडाड र रियाल बेटिसले ४-४ गोलको बराबरी खेले ।

स्पेसिन ला लिगामा ७ खेलबाट २१ अंक जोडेको बार्सिलोना पहिलो स्थानमा छ ।

दोस्रो स्थानको सेभियाको १६ अंक छ भने १५/१५ अंक जोडेका भ्यालेन्सिया र एथ्लेटिको मड्रिड तेस्रो तथा चौथो स्थानमा रहेका छन् ।

१४ अंक मात्रै जोडेको रियाल मड्रिड पाँचौ स्थानमा खुम्चिएको छ ।
