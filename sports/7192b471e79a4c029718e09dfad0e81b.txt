मनाङका प्रशिक्षकद्वारा राजिनामाको घोषणा

पोखरा, माघ १८ - मनाङ मर्स्याङ्दी क्लबका प्रशिक्षक कृष्ण थापाले पदबाट राजिनामा दिएका छन् । 

मनाङले सहिद स्मारक ए डिभिजन लिग र पोखरामा भएको आहा रारा गोल्ड कप फुटबलमा सोचे जस्तो प्रदर्शन गर्न नसकेपछि थापाले पदबाट राजिनामा दिएका हुन् ।

उनले पोखरामा विहीवार पत्रकार सम्मेलन गरी नैतिकताका आधारमा राजिनामाको घोषणा गरे ।

सहिद स्मारक ए डिभिजन लिग फुटबलको अन्तिम खेलमा थ्री स्टार क्लवसँग पराजित भएपछि थापाले आफू अझै सफल नै भएको भन्दै तत्काल राजिनामा नदिने बताएका थिए ।

तर पोखरामा भएको आहा रारा गोल्ड कपमा पनि मनाङ क्वाटर फाइनलमा आयोजक सहारा क्लवसँग पराजित भएपछि थापाले राजिनामा दिएका हुन् । मनाङमा रहँदा थापाले क्लवलाई एनसेल कपको उपाधि दिलाएका थिए ।
