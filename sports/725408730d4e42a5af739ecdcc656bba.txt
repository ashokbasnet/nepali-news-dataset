पोखरामा बञ्जी जम्प

रविना आलेमगर/उज्यालो । पोखरा, असोज ६ - पर्यटकीय नगरी पोखरामा नयाँ साहसिक खेल बञ्जी जम्प सुरु भएको छ ।
मंगलम ग्रुप तथा गोल्छा अर्गनाईजेसनको संयुक्त कम्पनी हाईग्राउण्ड एडभेन्चर्सले कास्कीको हेम्जामा नेपालकै पहिलो र एकमात्र टावर बन्जी जम्प सञ्चालनमा ल्याएको छ ।
हाईग्राउण्ड एडभेन्चर्सले नै २ वर्षअघिदेखि हेम्जामै जिप फ्लायरसमेत सञ्चालन गरिरहेको छ । जिप फ्लायरप्रति स्वदेशी तथा विदेशी पर्यटकको आर्कषण बढेकै कारण सोही स्थानमा अर्को साहसिक खेल बन्जी तथा स्विङ्ग भित्र्याएको कम्पनीका अप्रेसन म्यानेजर दिनेश महर्जनले बताउनुभयो ।
बञ्जीस्थल कास्कीको हेम्जामा हाईग्राउण्ड सञ्चालकहरु अविनव गोल्छा, सरद गोल्छा र भरत गोल्छाले संयुक्त रुपमा बञ्जीको आइतबार उद्घाटन गर्नुभयो । उद्घाटनका अवसरमा पोखराका पत्रकारले बन्जी जम्प गरेका छन् ।
यो बञ्जी द लास्ट रिसोर्टले सिन्धुपाल्चोकको भोटेकोशीमा सञ्चालन गरिरहेको बञ्जी भन्दा फरक खालको छ । ७० मिटर उचाई रहेको बञ्जीको ४० मिटर उचाई जमिनको ढिस्को रहेको छ भने स्थानीय याम्दी खोलामाथि ३० मिटर उचाईको टावर निर्माण गरिएको छ । यस्तै बन्जीबाट उत्रनका लागि खोलाको किनारामा पोखरी बनाइएको छ । बन्जीमा प्रयोग भएका हरेक उपकरण तथा टेक्नोलोजीहरु यूरोपबाट आयात गरिएको र डोरी अत्याधुनिक प्रविधिबाट बनाईएको हुदाँ एकदमै विश्वसनीय रहेको बताउदै कम्पनीले यूरोपेली जम्पमास्टरको निगरानीमा दिनमा ३० देखि ४० वटासम्म साहसिक जम्प गर्न सकिने जानकारी दिएको छ ।
यस्तो खालको बञ्जी विभिन्न देशमा सञ्चालन भएपनि सबैभन्दा अग्लो यहि नै रहेको दाबी गरिएको छ । भोटेकोशीमा रहेको बञ्जी जम्पको उचाई १ सय ६० मिटरको छ । ‘भोटेकोशी बञ्जीको तुलनामा आधा होचो भएपनि यसले पनि उत्तिकै थ्रिलर फिलिङ्स पैदा गर्छ’ कम्पनीका सेल्स इन्चार्ज दीप गुरुङले भन्नुभयो ‘ग्राहकहरुले आफूले तिरको पैसा बराबरको सन्तुष्टि प्राप्त गर्नेछन् ।’ गुरुङ्गका अनुसार कम्पनीले साहसिक खेलमा सहभागी हुनेहरुलाई ५ लाख रुपैयाँको ईन्सुरेन्स पनि गरेको जनाएको छ ।
बञ्जी जम्पका लागि नेपालीहरुलाई ३ हजार ४ सय ९० रुपैयाँ शुल्क तोकिएको छ भने विदेशीहरुलाई ६ हजार ४ सय ९० रुपैयाँ तोकिएको छ । फोटो र भिडियोका लागि भने छुट्टै रकम तिर्नुपर्ने हुन्छ । अप्रेशन म्यानेजर दिनेश महर्जनका अनुसार फोटो, भिडियो र फ्रेम फोटोका लागि १ हजार ९ सय रुपैयाँको प्याकेज लिनुपर्ने हुन्छ । प्याकेज नलिएर फोटो वा भिडियो मात्र लिन चाहने ग्राहकहरुका लागि पनि कम्पनीले फरक–फरक दर तोकेको छ । नेपालीहरु पनि साहसिक गतिविधिमा सहभागी हुन थालेको हुँदा कम्पनीले स्वदेशी विदेशी दुबैलाई लक्षित गरेर बञ्जी निर्माण गरेको बताएको छ । पर्यटन सिजनेवल व्यवसाय भएको हुँदा बञ्जीमा पर्यटकीय समयमा विदेशीहरु बढी हुने र अफसिजनमा नेपालीहरु बढी हुने अनुमान गरिएको छ ।
पछि जीप फ्लायर र बञ्जीलाई प्याकेजमा राखेर पनि ग्राहकलाई सेवा दिने कम्पनीले योजना बनाएको छ । प्याकेजमा जीप फ्लायर र बञ्जी गर्दा स्वदेशीलाई ५ हजार ४ सय ९० र विदेशीलाई ९ हजार ९ सय ९० रुपैयाँ तोकिएको छ । हाईग्राउण्ड एडभेन्चर्सले २ वर्षअघिदेखि हेम्जामै विश्वमै सबैभन्दा ठूलो जिपलाईन सञ्चालन गरिरहेको छ । यसबाट चाहि अहिलेसम्म ८ हजार ५ सय जनाले साहसिक खेलको अनुभव लिईसकेका छन् ।
