फुटबल : एपिएफ फाइनलमा, आर्मी र मध्यमाञ्चलको खेल बराबरी, भोलि टाइब्रेकर

सुनसरी, पुस १३ – सशस्त्र प्रहरीको एपिएफ क्लब राष्ट्रिय खेलकुद प्रतियोगिता अन्तर्गत पुरुष फुटबलको फाइनलमा पुगेको छ । 
बुधबार भएको पहिलो सेमिफाइनल खेलमा पुलिसलाई २–० गोल अन्तरले हराएर एपिएफले फाइनल यात्रा तय गरेको हो । एपिएफका लागि युवराज खड्काले आतिरित्त समयको १० औँ मिनेट र नविन लामाले २९ औँ मिनेटमा गोल गरेका थिए । एपीएफ र पुलिसबिचको खेलमा निर्धारित ९० मिनेटको समयमा दुवै तर्फबाट गोल हुन नसकेपछि ३० मिनेटसमय थप गरिएको थियो ।
बुधबारै भएको दोस्रो सेमिफाइनलमा भने नेपाल आर्मी र मध्यमाञ्चलले बराबरी खेलेपछि समय अभावको कारण बिहीबार मात्र टाइबे्रकर गराइने भएको छ । निर्धारित ९० मिनेट र थप गरिएको ३० मिनेटमा समेत दुबै टिमबाट गोल हुन नसकेपछि समय अभावमा बिहीबार टाइब्रेकरको आधारमा विजेता छनौट गरिने भएको छ । समय अभाव भएको टाइब्रेकर गर्ने की नगर्ने विषयमा केही वेर विवादसमेत भएको थियो ।
