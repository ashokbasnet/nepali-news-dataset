​पोखरा कप : थ्री स्टारलाई हराएर आर्मी सेमिफाइनलमा

पोखरा वैशाख ६ - नेपाल आर्मी क्लब पोखरामा जारी पाँचौ पोखरा कपको सेमिफाइनलमा प्रवेश गरेको छ । पोखरा रंगशालामा सोमबार भएको खेलमा थ्री स्टार क्लबलाई १-० गोल अन्तरले हराउँदै आर्मी सेमिफाइनलमा पुगेको हो ।
आर्मीको जितमा विमल रानाको एक मात्र गोलनै निर्णायक बन्यो । खेलको ६१ औँ मिनेटमा सन्तोष तामाङको फ्रि किक बललाई रानाले हेड मार्फत गोल गरेका थिए । ८१ औं मिनेटमा थ्री स्टारका पिटरको पावर किक आर्मीका गोलरक्षक विकेश कोथुले असफल पारिदिएका थिए ।
आर्मीले थ्री स्टारलाई पोखराको मैदानमा हराएको यो तेस्रो पटक हो । पोखरा कपमा पहिलो संस्करणको उपविजेता आर्मीले सेमिफाइनलमा धरान एफसी र दिल्ली एफसी भारतबिच मंगलबार हुने खेलको विजेतासँग वैशाख ९ गते प्रतिस्पर्धा गर्नुपर्नेछ । यसअघिको खेलमा जित हात पार्दै एपिएफ क्लब र मनाङमस्र्याङ्दी क्लब सेमिफाइनल प्रवेश गरिसकेका छन् ।
