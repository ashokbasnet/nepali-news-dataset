कराँतेमा गणेशलाई दोहोरो स्वर्ण

काठमाडौं, साउन २ - राष्ट्रिय टिमको प्रशिक्षणमा रहेका नेपाल प्रहरीका गणेशबहादुर थिङले बृहत राष्ट्रिय छनोट कराँते प्रतियोगितामा बुधबार दोहोरो स्वर्ण जितेका छन् । उनले पुरुषको एकल र टिम कातामा स्वर्ण चुमे ।
त्रिपुरेश्वरस्थित राष्ट्रिय खेलकुद परिषद् (राखेप) को कभर्डहलमा भएको एकल कातामा गणेशले सशस्त्र प्रहरी बलको एपिएफ क्लबका गुवीराम घलेलाई ४–१ अंक अन्तरले पन्छाए ।
विश्वविद्यालयका रविन्द्र मानन्धर र राष्ट्रिय टिमका पर्शुराम बाँस्तोला संयुक्त रुपमा तेश्रो स्थानमा रहे । तेश्रो स्थानमा रहेका पर्शुराम राष्ट्रिय टिमबाट बाहिरिएका छन् । टिम कातामा गणेश सम्मिलित मन्डेकाजी श्रेष्ठ र केदार सिम्खडाको प्रहरी टोली पहिलो भए । उक्त टोली ५–० ले विजयी भयो । नेपाली सेनाका एसके सुब्बा, डिबी आले मगर र सुवास कार्की दोश्रो भए । राष्ट्रिय टिम ‘ग’ र गोजुरियो तेश्रो भए ।
नेपाल कराँते महासंघद्वारा आयोजित प्रतियोगिताको महिला एकल कातामा राष्ट्रिय टिममा रहेकी प्रहरीकी चन्चला दनुवारले राष्ट्रिय टिमै रहेकी प्रहरीकी शुभद्रा श्रेष्ठलाई ४–१ ले पन्छ्याउदै शीर्ष स्थान हात पारिन् । विश्वविद्यालयकी सरिता श्रेष्ठ र गोजुरियोकी अनिता तामाङ तेश्रो भए ।
महिला टिम कातामा राष्ट्रिय टिमका शुभद्रा श्रेष्ठ, संगीता डंगोल र सुमन लामा पहिलो भए । उक्त टोलीले विश्वविद्यालयका सरिता श्रेष्ठ, रिना श्रेष्ठ र कर्मा लामालाई ५–० ले पाखा लगाए । राष्ट्रिय टिम ‘ख’ र राष्ट्रिय टिम ‘ग’ तेश्रो भए ।
राष्ट्रिय टिमको पुनः छनोट गर्न आयोजना गरिएको दुई दिने प्रतियोगिताको राखेप सदस्य–सचिव एवं नेपाल कराँते महासंघका संरक्षक युवराज लामाले एक कार्यक्रमबीच उद्घाटन गरे । प्रतियोगितामा कुमुते र कातातर्फ ११ पुरुष र १० महिला गरी २१ खेलाडी छनोट हुने छन् ।
प्रतियोगितामा अफिसियल स्टायलका चार कराँते सितोरियो, वादोरियो, गोजुरियो र सोतोकान, चार विभागीय टोली प्रहरी, सेना, एपिएफ र विश्वविद्यालय, राष्ट्रिय टिम, छैटौं राष्ट्रिय खेलकुदमा दोश्रो र तेश्रो हुने खेलाडी गरी १२ टिमका २ सय ५ खेलाडीको सहभागिता रहेको छ ।
