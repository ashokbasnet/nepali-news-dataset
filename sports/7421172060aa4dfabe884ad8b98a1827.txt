राजस्थानसँगको खेलमा पनि दिल्लीले सन्दीपलाई उतारेन

चैत २८ – आईपीएलको छैटौँ खेलमा दिल्ली डेयरडेभिल्स र राजस्थान रोयल्स दुवै टिम पहिलो जितको खोजीमा छन् ।
 
राजस्थानको जयपुरमा रहेको सवाई मानसिंह रंगशालमा बुधबार बेलुका  राजस्थान र दिल्ली प्रतिस्पर्धा गर्दैछन् । जयपुरमा टस जितेर दिल्लीले पहिले फिल्डिङ रोजेको छ ।
 
टस हारेर ब्याटिङको निम्तो पाएको राजस्थानले तेस्रो ओभरमै पहिलो विकेट गुमाइसकेको छ ।
 
सनराइजर्स हैदरावादसँग ९ विकेटको नमिठो हार बेहोरेको राजस्थान रोयल्स आज आफ्नो होमग्राउण्डमा दिल्लीलाई हराउने दाउमा रहेको छ । दिल्ली पनि पञ्जाबसँगको हारपछि आज राजस्थानलाई उसकै घरेलु मैदानमा हराएर आईपीएलको यो सिजनमा पहिलो जित हात पार्ने दाउमा रहेको छ । 
 
टिमको संरचना हेर्दा दुवै टिम उस्तै देखिन्छन् । कप्तानहरु गौतम गम्भीर र अजिंक्य रहाणेको आजको खेलमा मुख्य भूमिका देखिन्छ । त्यस्तै दुवै टिममा खतरनाक अलराउण्डर ग्लेन म्याक्सवेल र बेन स्टोक रहेका छन् । त्यस्तै बलिङतर्फ दुवै टिममा स्पिनरको पनि अप्सन रहेको छ । दिल्लीमा बलिङतर्फ समस्या रहेको छ भने राजस्थानमा ब्याटिङको समस्या रहेको छ । 
 
राजस्थानमा ओपनिङमै समस्या देखिएको छ । टिममा पाँच जना ओपनिङ ब्याट्सम्उान भए पनि टिमले ब्याटिङ अर्डर नै मिलाउन सकेको छैन । राजस्थानले यही संयोजन मिलाउने पर्ने देखिन्छ । राजस्थानले आफ्नो टिममा कुनै फेरबदल गरेको छैन । 
 
बलिङतर्फ पनि दिल्लीका स्पिनरहरु महंगा देखिएका छन् । पञ्जाबसँगको खेलमा दिल्लीका प्रमुख बलर अमित मिश्रा नै खर्चिला सावित भएका थिए । अाजकाे खेलमा मिश्रा र ड्यानियल क्रिस्चियनकाे ठाउँमा  ग्लेन म्याक्सवेल र शाहबाज नदीमलाई समावेश गरिएकाे छ । दिल्लीमा आज ट्रेन्ट बोल्ट, विजय शंकर तथा क्रिस मोरिस मुख्य बलरका रुपमा रहेका छन् । 

 
आज पनि दिल्ली डेयरडेभिल्सले सन्दीप लामिछानेलाई टिम ११ मा उतारेन । सन्दीपलाई दिल्लीले २० लाख रुपैयाँमा अनुबन्ध गरेकाे हाे । सन्दीप अाईपीएलमा अनुबन्धित हुने पहिलाे नेपाली क्रिकेटर पनि हुन् । प्रशिक्षणका क्रममा उनले राम्राे गरेकाे दिल्लीका मुख्य प्रशिक्षक रिक्की पाेन्टिङले बताएका थिए । दुई खेलमा सन्दीप टिम ११ मा पर्न सकेनन् ।
 
यस्ताे छ दिल्लीकाे टिम ११
 
१. गौतम गम्भीर, २. कोलिन मुन्रो, ३. श्रेयस अय्यर, ४. ऋषभ पन्त, ५. ग्लेन म्याक्सवेल, ६. विजय शंकर, ७. क्रिस मोरिस, ८. राहुल तेवतिया, १०. शाहबाज नदीम, १०. ट्रेन्ट बोल्ट, ११. मोहम्मद शमी
 
राजस्थान रोयल्सले घरेलु मैदानमा खेलेका ४९ मध्ये ३४ खेल जितेको छ । राजस्थान रोयल्सले दिल्लीसँग १६ खेल खेलेको छ  । जसमध्ये १० खेल उसले जितेको छ भने ६ खेल दिल्लीले जितेको छ ।
