एन्फाद्वारा पुलिसलाई डेढ लाख र मनाङलाई ३८ हजार जरिवाना

काठमाडौं, चैत १५ - अखिल नेपाल फुटबल संघले सहिद स्मारक ए डिभिजन सुपर लिग फुटबल प्रतियोगिताका क्रममा समर्थकले रंगशालामा तोडफोड गरेको भन्दै नेपाल पुलिस क्लव र मनाङ मर्स्याङ्दी क्लवलाई आर्थिक जरिवाना गरेको छ । 

अनुशासन समितिको बैठकले पुलिस क्लवलाई १ लाख ५० हजार रुपैयाँ र मनाङलाई ३८ हजार रुपैयाँ जरिवाना तोकेको एन्फाले विहीवार जनाएको छ ।

चैत ९ गते नेपाल पुलिस क्लब र नेपाल आर्मी क्लबबीच भएको खेलमा खेलको ८२ औं मिनेटमा नेपाल पुलिस क्लबका खेलाडी रितेश थापालाई रेफ्रिले रातो कार्ड देखाएपछि रंगशालाको पश्चिम प्यारापिटमा बसेका नेपाल पुलिस क्लबका समर्थकहरुले तोडफोड गरेका थिए ।

पुलिसका समर्थकले प्यारापिटमा रहेको कुर्सीहरु भाँच्दै खेल मैदानतर्फ फालेर अनुशासनहिन कार्य गरेको भन्दै एन्फाले पुलिसलाई ७५ वटा कुर्सीको क्षतिपूर्ति स्वरुप १ लाख ५० हजार रुपैयाँ जरिवाना गरेको हो ।

यस्तै गत चैत ६ गते थ्री स्टार क्लब र मनाङबीच भएको खेल सकिएपछि खेलाडीहरुले हात मिलाउने क्रममा मनाङका मबिल लियोनेलले आफ्नै टिमका सुलभ मास्केलाई अपशब्द प्रयोग गर्दै मुक्का हानेका थिए ।

त्यसपछि लियोनेललाई रातो कार्ड दिएको विषयमा रंगशालाको पश्चिमी प्यारापिटमा बसेका मनाङका समर्थकले १९ वटा कुर्सी तोडफोड गरेकोमा भन्दै एन्फाले कुर्सीको क्षतिपूर्ति स्वरुप मनाङलाई ३८ हजार रुपैयाँ जरिवाना गरेको हो ।
