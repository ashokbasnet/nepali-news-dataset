राष्ट्रिय फुटबल टिमका कप्तान एन्फा अध्यक्ष थापाको पक्षमा

काठमाडौं, असोज २६ – राष्ट्रिय फुटबल टिमका कप्तानहरु अखिल नेपाल फुटबल संघ एन्फाका अध्यक्ष गणेश थापाको पद स्थगन गर्ने लेखासमितिको निर्णयको विपक्षमा उभिएका छन् ।
राष्ट्रिय फुटबल टिमका कप्तान सागर थापा, महिला फुटबल टिमकी कप्तान चन्द्रा भण्डारी, १६ वर्ष मुनिको फुटबल टिमका कप्तान बिमल घर्तीमगर, फुटबल प्रशिक्षक बालगोपाल महर्जन र फिफा रेफ्री लव खत्रीले आइतबार काठमाडौंमा पत्रकार सम्मेलन गरेर लेखा समितिले काम कारवाही नगर्न निर्देशन दिएका एन्फा अध्यक्ष थापाको पक्षमा अभिव्यक्ति दिएका हुन् ।
उनीहरुले लेखा समितिको निर्णयप्रति आपत्ति जनाउँदै समितिको निर्णय कार्यान्वयन भए नेपाली फुटबल अन्तर्राष्ट्रिय फुटबल महासंघ फिफाको प्रतिबन्धमा पर्ने दाबी गरे । राष्ट्रिय फुटबल टिमका कप्तान सागर थापाले एन्फाका पदाधिकारीमाथि गरिने कारवाहीले नेपाली फुटबलमा गम्भीर असर पर्ने बताए ।
उनीहरुले लेखा समितिको निर्णय कार्यान्वयन नगर्न माग गर्दै युवा तथा खेलकुदमन्त्री पुरुषेत्तम पौडेल र राष्ट्रिय खेलकुद परिषदका सदस्यसचिव युवराज लामालाई ज्ञापनपत्र समेत बुझाएका छन् । लेखा समितिले एन्फाभित्र ५८ करोड रुपैयाँभन्दा बढी रकम भ्रष्टाचार भएको भन्दै एन्फा अध्यक्ष थापालाई काम कारवाही गर्न नदिन दुई साताअघि युवा तथा खेलकुद मन्त्रालयलाई निर्देशन दिएको थियो ।
