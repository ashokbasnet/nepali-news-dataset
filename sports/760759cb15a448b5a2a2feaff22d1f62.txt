डिभिजन ४ जित्ने क्रिकेटरलाई काँग्रेसले सम्मान गर्ने

काठमाडौं, असोज ३ - आइसिसी डिभिजन ४ क्रिकेटको उपाधि जित्ने नेपाली खेलाडीलाई नेपाली काँग्रेसले सम्मान गर्ने भएको छ । नेपाली काँग्रेस खेलकुद विभागका प्रमुख धनराज गुरुङ्गले नेपाली खेलाडीको सम्मानमा विहीवार काँग्रेस केन्द्रिय कार्यालयमा सम्मान कार्यक्रम राखिएको जानकारी दिनुभयो । कार्यक्रममा खेलाडी, प्रशिक्षक र टीम व्यवस्थापकलाई सम्मान गरिने काँग्रेसले जनाएको छ ।

 

यसअघि एकीकृत नेकपा माओवादीले पार्टी कार्यालयमा एक कार्यक्रम गरी क्रिकेट खेलाडीको सम्मान गरेको थियो ।
मलेसियामा गत हप्ता भएको डिभिजन ४ क्रिकेटको फाइनलमा अमेरिकालाई हराउँदै नेपालले उपाधि जिते लगत्तै काँग्रेस सभापति सुशील कोइरालाले विज्ञप्ति निकालेर नेपाली खेलाडीलाई वधाई दिनुभएको थियो । उपाधि जित्ने खेलाडीलाई सरकारले जनही ३ लाख तथा नेपाल क्रिकेट संघ क्यानले जनही ३० हजार रुपैयाँ नगद पुरस्कार दिने घोषणा गरिसकेका छन् ।
