थ्रीस्टारका प्रशिक्षकले क्लब छाडे

काठमाडौ, असोज १६ – यसवर्षको लिग विजेता क्लब थ्री स्टारका प्रशिक्षक प्रदीप हुमागाइँले क्लब छोडेका छन् ।
खेलकुद पत्रकार मञ्चमा बुधबार पत्रकार सम्मेलन गरेर हुमागार्इंले क्लब छोडेको घोषणा गर्नुभएको हो ।
क्लब व्यवसायिक नभएको साथै खेलाडीको अवस्था, तलब लगायतका समस्या देखाउँदै उहाँले क्लब छोड्नुभएको हो । फुटबल क्षेत्रमा निरन्तर लागिरहने बताउँदै उहाँले अगामी दिनमा आफु जुनसुकै क्लबमा पनि आबद्ध हुन सक्ने बताउनुभयो ।
क्लबले पनि उहाँको राजीनामा स्वीकृत गरिसकेको छ । हुमागाईं प्रशिक्षक भएपछि थ्री स्टार गत सिजनको लिग बिजेता बनेको थियो भने आहा गोल्डकप र बुढासुब्बा गोल्डकपको उपाधिसमेत जितेको थियो । मलेसियामा गत हप्ता भएको एएफसी प्रेसिडेन्ड कपमा भने थ्री स्टारले राम्रो प्रदर्शन गर्न सकेको थिएन ।
