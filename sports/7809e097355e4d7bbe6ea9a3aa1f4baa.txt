भक्तपुरमा राष्ट्रिय ट्वेन्टी ट्वेन्टी क्रिकेट हुँदै

भक्तपुर, फागुन ५ – नेक्सस क्रिक्रेट एकेडेमीले नेक्सस कप अण्डर १६ अन्तर एकेडेमी ट्वेन्टी ट्वेन्टी राष्ट्रिय क्रिक्रेट प्रतियोगिताको आयोजना गर्ने भएको छ । 
बिहीबार रफत संचार क्लबमा एकेडेमीले आयोजना गरेको पत्रकार सम्मेलनमा यसबारे जानकारी दिँदै प्रतियोगिता मूल आयोजक समितिका संयोजक भरतकुमार शाहीले प्रतियोगिता लिग तथा नकआउटको आधारमा सञ्चालन हुने बताउनुभयो । 
उहाँका अनुसार प्रतियोगितामा देशभर रहेका निजी तथा सामुदायिकस्तरबाट सञ्चालित क्रिक्रेट एकेडेमी तथा क्लबहरु मध्येबाट ३२ टिमका ४ सय ४८ खेलाडीहरुको सहभागिता रहने बताउनुभयो ।
प्रतियोगिता विजेता टिमलाई १ लाख ५० हजार र उपविजेतालाई १ लाख रुपैयाँ पुरस्कार दिइने छ । त्यसैगरि म्यान अफ द सिरिजलाई २० हजार, ईमरजिङ्ग खेलाडीलाई १५ हजार, उत्कृष्ट बलरलाई १० हजार, उत्कृष्ट ब्याट्स्म्यानलाई १० हजार रुपैयाँसहितको पुरस्कार प्रदान गरिने आयोजकले जनाएको छ । 
जम्मा ५८ लाख रुपैयाँको लागतमा सम्पन्न हुने प्रतियोगितामा कक्षा ८ को जिल्लास्तरीय परीक्षा उतीर्ण भएका व्यक्तिहरु मात्र सहभागि हुन पाउनेछन् । 
प्रतियोगिता आगामी चैत्र १५ गतेदेखि वैशाख ५ गतेसम्म भक्तपुरको सैनिक आवासीय उमाविको खेलमैदान लगायत तीन ठाउँमा हुने प्रतियोगिताका सहसंयोजक विजयकुमार शर्माले जानकारी दिनुभयो ।
