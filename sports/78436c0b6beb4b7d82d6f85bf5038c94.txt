​डेभिड वार्नरले छोडे सनराइजर्सको कप्तानी, शिखर धवन नयाँ कप्तान बन्ने सम्भावना

चैत १४ – बल टेम्परिङको आरोपले घेरिएका अष्ट्रेलियाका क्रिकेटर डेभिड वार्नरले आईपीएल २०१८ का लागि सनराइजर्स हैदराबादको कप्तान पदबाट राजीनामा दिएका छन् । 
बल टेम्परिङको घटनापछि वार्नरलाई हैदराबादको कप्तानी छाड्न दबाब आएको थियो । डेभिड वार्नरले राजीनामा दिएको सूचना सनराइजर्सले ट्वीटमार्फत सार्वजनिक गरेको छ । टिमका सीईओ के षणगुणमले बल टेम्परिङको घटनालाई ध्यानमा राखेर वार्नरले टिमको कप्तान पद छोडेको बताएका छन् । टिमले छिट्टै नै नयाँ कप्तान छान्ने बताएको छ । टिमको नयाँ कप्तानको दौडमा भारतीय ब्याट्सम्यान शिखर धवन अगाडि रहेका छन् । 
यसअघि राजस्थान रोयल्सका कप्तान रहेका स्टिभ स्मिथले कप्तानबाट राजीनामा दिइसकेका छन् । राजस्थान रोयल्सको नयाँ कप्तानमा अजिंक्य रहाणे नियुक्त भएका छन् ।
