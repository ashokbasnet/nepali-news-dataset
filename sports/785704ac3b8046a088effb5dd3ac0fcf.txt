ट्वेन्टी–ट्वेन्टी विश्वकप : ११ खेलमा १५ विकेट लिएका रहमान भारतका लागि बाधक !

चैत १० –  आइसिसी ट्वेन्टी–ट्वेन्टी विश्वकप क्रिकेट अन्तर्गत बुधबार आयोजक भारत र बंगलादेशबिच खेल हुँदैछ । खेल बैग्लोरमा नेपाली समय अुनसार बेलुका पौने ८ बजे सुरु हुनेछ । भारत महेन्द्रसिंह धोनी तथा बंगलादेश मशरफ मुर्तजाको कप्तानीमा मैदान उत्रने छ । सेमिफाइलन प्रवेशको सम्भावना कायम राख्न भारतलाई यो खेल जित्नै पर्ने दबाब छ । पहिलो खेलमा न्युजिल्याण्डसँग पराजित भएको भारतले दोस्रो खेलमा पाकिस्तान हराएको थियो । यसअघिका दुवै खेलमा पराजित भएको बंगलादेशको भने सेमिफाइनल पुग्ने सम्भावना लगभग सकिएको छ । बंगलादेश पहिलो खेलमा पाकिस्तान तथा दोस्रो खेलमा अस्ट्रेलियासँग पराजित भएको थियो । सुपर टेन अन्तर्गत समूह ‘दुई’ मा रहेको भारत दुई अंकसहित चौंथो तथा अंक नै नजोडेको बंगलादेश पुछारमा छ । बुधबार नै दिउँसो साढे तीन बजे दिल्लीमा इंग्ल्याण्ड र अफगानिस्तानबिच खेल हुनेछ ।
भारतका लागि मुस्तफिजुर रहमान बाधक बन्न सक्ने
भारतका लागि बंगलादेशका तीब्र गतिका बलर मुस्तफिजुर रहमान सबै भन्दा ठूलो चुनौती बन्न सक्नेछन् । उनले अहिलेसम्म ११ ट्वेन्टी–ट्वेन्टी अन्तर्राष्ट्रिय क्रिकेटमा १५ विकेट लिइसकेका छन् । उनी आफ्नो पहिलो एक दिवसीय अन्तर्राष्ट्रिय खेलमा भारत विरुद्ध ५० रन दिएर पाँच विकेट भारतलाई हराएपछि निकै चर्चामा आएका थिए । त्यसपछिको खेलमा उनले ४३ रन दिएर ६ विकेट लिएका थिए । उनकै राम्रो प्रदर्शनका कारण बंगलादेशले भारतसँगको तीन एक दिवसीयको श्रृँखलामा २–१ को जित दर्ता गरेको थियो ।
– एजेन्सीको सहयोगमा
