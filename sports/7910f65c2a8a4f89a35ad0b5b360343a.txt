म्यानचेस्टर युनाइटेड एफए कपको फाइनलमा

वैशाख १२ – म्यानचेस्टर युनाइटेड एफए कप फुटबलको फाइनलमा प्रवेश गरेको छ । शनिबार राति वेम्बलीमा भएको सेमिफाइनलमा एभर्टनलाई २–१ ले हराएर म्यानचेस्टर युनाइटेड १९ औं पटक एफए कपको फाइनलमा प्रवेश गरेको हो । माहोन फेलिनीको गोलबाट म्यानचेस्टर युनाइटेडले सुरुवाती अग्रता लिएको थियो । ७५ औं मिनेटमा म्यानचेस्टर युनाइटेडका क्रिस स्मोलिङले आत्मघाती गोल गरेपछि खेल १–१ को बराबरीमा आयो । स्मोलिङले जेरार्ड डेउलोफेउको क्रसको बल नियन्त्रण गर्न खोज्दा गोल भएको हो । इन्जुरी समयमा एन्थोनी मार्शलले गोल गर्दै २–१ को जितसहित म्यानचेस्टर युनाइटेडलाई फाइनलमा पुर्‍याए । म्यानचेस्टर युनाइटेडले उपाधिका लागि क्रिष्टल प्यालेस र वाट्फोर्डबिच हुने दोस्रो सेमिफाइनलको विजेतासँग खेल्नेछ । 
– एजेन्सीको सहयोगमा
