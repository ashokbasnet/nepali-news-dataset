इपिएल : यी हुन् उत्कृष्ट ५ ब्याट्सम्यान

काठमाडौं, असोज १७ –  कलर्स एक्स फ्याक्टर्सलाई ४० रनले हराएर एभरेष्ट प्रिमियर लिग इपिएल क्रिकेटको उपाधी पञ्चकन्या तेजले जित्यो । १ सय ७२ रनको लक्ष्य पाएको कलर्सले १७ ओभर ३ बलमा सबै विकेट गुमाएर १ सय ३१ रन मात्र बनाउन सक्यो । 
आशिफ शेख
सोमबार कीर्तिपुर मैदानमा भएको फाइनल खेलमा टस जितेर ब्याटिङ रोजेको पञ्चकन्याका लागि आशिफ शेखले सतक हाने । उनी प्रतियोगिताकै सर्वाधिक रन बनाउने ब्याट्सम्यान पनि हुन् । ६ खेलमा उनले १ सय ३४ दशमलव ९६ को स्ट्राइक रेटमा २ सय २० रन हानेका छन् । ४४ को एभरेजमा रन हानेका आशिफले एउटा सतकसँगै एक अर्धसतक पनि बनाएका छन् । उनले प्रतियोगितामा १४ चौका र १२ छक्का हाने । 
पारस खड्का
प्रतियोगितामा सर्वाधिक रन बनाउने दोस्रा खेलाडी पारस खड्का हुन् । विशाल वारियर्सका कप्तान खड्काले चार खेलमै १ सय ८२ रन बनाएका हुन् । विशालको दुई खेल वर्षाले प्रभावित भएको थियो । खड्काले १ सय ८२ को स्ट्राइक रेटमा रन बनाए । प्रतियोगिताकै सबैभन्दा राम्रो स्ट्राइक रेटमा रन बनाएका उनको ९१ रन एभरेज छ । उनले प्रतियोगिताभर १३ चौका र १३ वटै छक्का हानेका छन् । उनले प्रतियोगिताभर दुई अर्धसतक हाने । 
सुनिल धमला
प्रतियोगितामा सर्वाधिक रन बनाउने तेस्रा खेलाडी सुनिल धमला हुन् । सगरमाथा लिजेण्ड्सका ब्याट्सम्यान धमलाले पाँच खेलमा १ सय ७ दशमलव १८ को स्ट्राइक रेटमा १ सय ७९ रन बनाएका छन् । सगरमाथाले प्रतियोगितामा एक खेल पनि नजितेपनि धमलाले भने आफू फर्ममा भएको देखाए । उनले १५ चौका र ७ छक्का हानेका छन् ।
ज्ञानेन्द्र मल्ल
सोमबार भएको फाइनलमा कलर्स एक्स फ्याक्र्टसका कप्तान ज्ञानेन्द्र मल्ल क्रिजमा रहँदासम्म स्थिति राम्रो थियो । १३ औँ ओभरमा दिपेन्द्र सिंह ऐरीको बलमा ज्ञानेन्द्र आउट भएपछि कलर्स सस्तैमा समेटियो । ज्ञानेन्द्रले प्रतियोगितामा १ सय ७२ रन बनाएका छन् । १ सय १० दशमलव ९६ को स्ट्राइक रेटमा रन बनाएका ज्ञानेन्द्रले १७ चौका र ४ छक्का हानेका छन् । उनले २८ को एभरेजमा रन बनाए । 
राजेश पुलामी
कलर्स एक्स फ्याक्टर्सकै ब्याट्सम्यान राजेशले प्रतियोगिताका ६ खेलमा १ सय ४५ रन बनाए । २९ को एभरेजमा रन बनाएका उनको स्ट्राइक रेट १ सय ७ दशमलव ४० छ । उनले पाँच चौका र पाँचै छक्का हानेका छन् । 
प्रतियोगितामा सगरमाथाका महबुब आलम, जगदम्बाका सुबेन्दु पाण्डे, पञ्चकन्याका पृथु बाँस्कोटा, पञ्चकन्याकै शरद भेषावकर, जगदम्बाका सोमपाल कामी र पञ्चकन्याका आरिफ शेखले पनि राम्रो खेलेका थिए । उनीहरु सबैले एक सय माथि रन बनाएका छन् ।
