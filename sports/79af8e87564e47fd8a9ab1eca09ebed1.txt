यु–१९ क्रिकेट टोलीको अभ्यास खेलमा लगातार दोस्रो जित, गुरुग्रामलाई २४९ रनले हरायो

पहिलो खेलमा मंगलबार फ्रेन्ड्स स्पोर्टस् एकेडेमीलाई १२१ रनले हराएको नेपालले दोस्रो खेलमा बुधबार गुरुग्राम स्पोर्टस् क्लबलाई २४९ रनको फराकिलो अन्तरले पराजित गर्‍यो ।

गौतम बुद्ध युनिभर्सिटी क्रिकेट मैदानमा भएको दोस्रो अभ्यास खेलमा नेपालले पहिले ब्याटिङ गर्दै निर्धारित् ५० ओभरमा ९ विकेटको क्षतिमा ३३८ रन बनाएको थियो ।

अदिल खानले ७५, सन्दीप सुनारले ५८ तथा दीपेन्द्रसिंह ऐरीले ४८ रन बनाएको इनिङमा पवन सर्राफले २२ बलमा ४७ रन जोडे । नेपालले ४२ रन अतिरिक्तकारुपमा पाएको थियो ।

जवाफमा गुरुग्रामले २९ ओभर १ बल क्रिजमा टिकेर अलआउट हुँदै जम्मा ८९ रनमात्र बनाउन सक्यो ।

कसिलो बलिङ गर्नेक्रममा अलराउन्डर पवनले ६ ओभरमा २ मेडन राख्दै १८ रन खर्चेर ४ विकेट लिए ।

त्यसैगरी, विक्रमकुमार भुषाल र रोहितकुमार पौडेलले २/२ विकेट झारे ।

नेपाली टिम दुई सातादेखि भारतमा अभ्यास खेलसँगै प्रशिक्षणरत् छ ।
