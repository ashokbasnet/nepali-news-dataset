पोखराकपको सेमिफाइनल समीकरण पूरा, धरान अन्तिम चारमा

पोखरा, वैशाख ७ । पोखरामा जारी पाँचौ मनकामना केबलकार पोखराकप फुटबल प्रतियोगिताको सेमिफाइनल समीकरण पूरा भएको छ ।अन्तिम क्वार्टरफाइनलमा धरान फुटबल क्लब विजयी भएसँगै सेमिफाइननल समीकरण पूरा भएको हो ।मंगलबार पोखरा रंगशालामा भएको खेलमा भारतको टिम उडिसा फाओ एकेडेमीलाई ३–० ले हराउँदै धरान अन्तिम चारमा पुगेको हो । धरानले तीनओटै गोल मध्यान्तरपछि गरेको हो ।धरानलाई जिताउन तीर्थ बस्नेत, लक्ष्मण रुचाल र जिम्मीले एक–एक गोल गरे ।खेल तालिकाअनुसार दिल्ली युनाइटेड एफसीले सहभागिता जनाउने भनिएपनि अन्तिम समयमा उडिसा फाओ आएको थियो ।अब सेमिफाइनलमा धरानको भिडन्त त्रिभुवन आर्मी क्लबसँग हुनेछ ।पहिलो सेमिफाइनलमा बुधबार मनाङ–मर्स्याङ्दी क्लबले शसस्त्र प्रहरीसँग खेल्नेछ ।फाइनल खेल आगामी शनिबार हुनेछ ।
