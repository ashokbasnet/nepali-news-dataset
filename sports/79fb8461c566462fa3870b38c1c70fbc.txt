कोपा अमेरिका फुटबलमा मेक्सिको र भेनेजुएला विजयी

काठमाडौं, जेठ २४ । कोपा अमेरिका फुटबलअन्तर्गत आज बिहान भएका खेलमा मेक्सिको र भेनेजुएला विजयी भएका छन् ।

मेक्सिकोले दक्षिण अमेरिकी प्रतिद्वन्द्वी उरुग्वेलाई ३–१ ले हराएको हो । खेलको चौथो मिनेटमै उरुग्वेका अल्भारो परेराले आत्माघाती गोल गरेपछि मेक्सिकोले मध्यान्तरसम्म १–० को अग्रता लिएको थियो ।

४५ औं मिनेटमा उरुग्वेका माटियास भेसिनो दोहोरो पहेंलो कार्ड खाँदै मैदानबाट बाहिरिएपछि उरुग्वे १० जनामा समेटियो । ७३ औं मिनेटमा मेक्सिकोका होजे ग्वार्डाडोले दोहोरो पहेंलो कार्ड खाएपछि दुबै टोली १० जनामा समेटिएको थियो ।

७४ औं मिनेटमा उरुग्वेका गिएडो गोडिनले गोल गर्दै टोलीलाई खेलमा फर्काए । तर अन्त्यतिर मेक्सिकोका राफेल माक्र्वेज र हेक्टर हेरेराले एक–एक गोल थपेपछि मेक्सिको ३–१ ले विजयी भएको हो ।

कोपा अमेरिकाअन्तर्गत आज बिहान सम्पन्न अर्को खेलमा भेनेजुएलाले जमैकालाई १–० ले हराएको छ । खेलमा भेनेजुएलालाई विजयी गराउन होसेफ मार्टिनेजले १५ औं मिनेटमा निर्णायक गोल गरे ।

२४ औं मिनेटमा जमैकाका रोडोल्फ अष्टिनले रातो कार्ड खाएपछि टोली १० जनामा समेटिएको थियो ।
