राष्ट्रिय महिला तथा पुरुष बक्सिङमा विभागीय खेलाडीहरु हावी

काठमाडौं, वैशाख १३ । नेपाल पुलिसकी दिवाना शेर्मा र सशस्त्र प्रहरीकी सावित्री तामाङ खुला राष्ट्रिय महिला तथा पुरुष बक्सिङ च्याम्पियनसिपमा महिला ४६ देखि ४८ केजी तौलमा फाइनलमा प्रवेश गरेका छन् ।दिवानाले सोमबार नेपाली सेनाकी सीता पाठकलाई र सावित्रीले नक्सालकी कुशुम तामाङलाई पराजित गरेका हुन् ।अखिल नेपाल खेलकुद संघको आयोजनामा राजधानीमा भएको प्रतियोगिताको ४८ देखि ५१ केजी तौलमा सशस्त्रकी माला राईले केवाइबीसीकी मीना घलेलाई र सञ्जु लामाले सेनाकी गीता कुमारी थापा मगरलाई पराजित गर्दै फाइनलमा स्थान पक्का गरे ।बक्सिङका संस्थापक लक्ष्मण शम्सेर थापा तथा पोस्टबहादुर बोगटीको स्मृतिमा आयोजित प्रतियोगिताको ५४ देखि ५७ केजी तौलमा सशस्त्रकी माया चौधरीले वाइएसबीकी ललिता महर्जनलाई पराजित गर्दै फाइनलमा ठाउँ बनाइन् ।६४ देखि ६९ केजीमा पुलिसकी अनुराधा लामाले सेनाकी पुनम रावललाई पराजित गर्दै फाइनलमा पुगेकी छन् ।पुरुष ४९ केजी तौल समूहमा सेनाका तेजबहादुर देउवा र वीटीएफका मदन कृष्ण डंगोल फाइनलमा भिड्ने भएका छन् ।तेजले नक्सालका सुशिल थापालाई र मदनले सशस्त्रका बिक्रम परियारलाई पराजित गरे ।यस्तै, ५२ केजीमा सेनाका प्रेम चौधरीले सशस्त्रका लक्ष्मण तामाङको सामना गर्ने भएका छन् ।प्रेमले एबीसीका शक्ति लामालाई र लक्ष्मणले वाइएसबीका सुभाष विकलाई पराजित गर्दै फाइलन यात्रा तय गरेका हुन् ।
