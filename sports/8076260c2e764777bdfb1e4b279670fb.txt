आर्सनललाई पछि पार्दै लिसेस्टर शीर्ष स्थानमा

मंसिर २९ – लिसेस्टर सिटी इंग्लिस प्रिमियर लिग फुटबलको शीर्ष स्थानमा फर्किएको छ । सोमबार राति भएको खेलमा डिफेन्डिङ च्याम्पियन चेल्सीलाई २–१ ले हराएर लिसेस्टर शीर्ष स्थानमा फर्किएको हो । ३४ औं मिनेटमा जेमी भर्डीले लिसेस्टरलाई सुरुवाती अग्रता दिलाए । ४८ औं मिनेटमा रियाद महरेजले लिसेस्टरको अग्रता दोब्बर पारे । ७७ औं  मिनेटमा लुइक रेमीले चेल्सीका लागि एक गोल फर्काए पनि त्यो हार टार्न पर्याप्त भएन । जितपछि शीर्ष स्थानमा उक्लिएको लिसेस्टर सिटीको १६ खेलबाट ३५ अंक भएको छ । दोस्रो  स्थानको आर्सनलको समान १६ खेलबाट ३३ अंक छ । ३२ अंक सहित म्यानचेस्टर सिटी तेस्रो स्थानमा छ । १६ खेलबाट मात्रै १५ अंक जोडेको चेल्सी १६ औं स्थानमा छ । 
– एजेन्सीको सहयोगमा
