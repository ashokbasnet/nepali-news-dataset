बंगलादेशी बलर होसिम विश्वकप टोलीबाट निष्काशित

काठमाडौं, फागुन १० - बंगलादेशका पेस बलर अल अमिन होसिम विश्वकप टोलीबाट निष्काशनमा परेका छन् । टिम व्यवस्थापकले तोकेको समयमा होटल नफर्केको भन्दै उनलाई टिमबाट निष्काशन गरेर बंगलादेश फर्काईने छ ।
बंगालादेश क्रिकेट टिमका व्यवस्थापक खालिद महमुदले राती १० बजेसम्म होटल फर्कन आदेश दिएको भएपनि होसिम १० बजेसम्ममा होटल नफर्की बाहिरै बसेकाले उनलाई टिमबाट हटाईएको जानकारी दिए । ‘हामीले खेलाडीलाई राती १० बजेपछि बाहिर नबस्न भनेका थियौं ।’ महमुदले भने ‘तर उनी बिना जानकारी राती १० बजे पनि होटल फर्किएनन् ।’ शनिबार अष्ट्रेलियाविरुद्धको खेलका लागि बंगादेश ब्रिसबेनमा रहेका बेला होसिमले टिमको नियम तोडेका थिए । शनिबारको खेल पानीका कारण रोकिएपछि बंगलादेशले एक बल पनि नखेली घरेलु टोलीसँग अंक बाँडेको थियो ।
कारवाहीमा परेका २५ वर्षका होसिमले बंगालादेशका लागि ११ वटा एक दिवसीय खेल खेलेका छन् । उनी विश्वकप टोलीमा भएपनि बंगलादेशको पहिलो खेलमा अफगानिस्तानविरुद्ध मैदान उत्रिन पाएका थिएनन् ।
