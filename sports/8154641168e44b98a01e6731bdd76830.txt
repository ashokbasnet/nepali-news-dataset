भारत ६९ रनले विजयी

फागुन १ – श्रीलंकासँगको दोस्रो ट्वेन्टी–ट्वेन्टी क्रिकेटमा भारत ६९ रनले विजयी भएको छ । राँचीमा एक सय ९७ रनको लक्ष्य पछ्याएको श्रीलंकाले निर्धारित २० ओभरमा ९ विकेट गुमाएर एक सय २७ रन मात्रै बनाउन सक्यो । शुक्रबार राति सकिएको खेलमा श्रीलंकाका चमारा कापुगेडेराले ३२, दिनेश चन्डिमलले ३१ तथा मिलिन्डा श्रीवरधनाले नटआउट २८ रन बनाएपनि हार टार्न सकेनन् । भारतका रविचन्द्रन आश्विनले तीन तथा आशिष नेहरा, जसप्रित बुमरा र रविन्द्र जडेडाले समान दुई दुई विकेट लिए । यसअघि पहिले ब्याटिङ गरेको भारतले ६ विकेट गुमाएर एक सय ९६ रन बनायो । भारतका लागि शिखर धवनले ५१, रोहित शर्माले ४३ तथा सुरेश रैनाले ३० रन बनाए । श्रीलंकाका थिसरा परेराले तीन तथा दुश्मन्त चमेराले दुई विकेट लिए । भारतको जितसँगै तीन खेलको श्रृँखला १–१ को बराबरी भएको छ । पुणेमा भएको पहिलो खेलमा श्रीलंका पाँच विकेटले विजयी भएको थियो ।
– एजेन्सीको सहयोगमा
