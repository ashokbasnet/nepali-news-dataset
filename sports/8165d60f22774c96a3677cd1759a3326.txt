अफ्रिदी : अरु बेला हिरो विश्वकपमा जिरो

काठमाडौं, फागुन २३ - पाकिस्तानी अलराउण्डर सहिद अफ्रिदीका नाममा क्रिकेट सम्बन्धीका धेरै वटा कीर्तिमान बनेका छन् । विस्फोटक ब्याटिङ गरेर आफ्ना समर्थकको मन जितेका अफ्रिदीको ब्याटिङ विश्वकपमा भने निक्कै सुस्ताउने गरेको छ । ३७ बलमा शतक पुरा गर्ने, चार पटक १८ बलमा अर्ध शतक बनाउने, १ सय ५८ मिटर टाढा छक्का प्रहार गर्ने, ३२ पटक म्यान अफ द म्याच हुने क्षमता राख्ने उनले ३ सय ९६ वटा एक दिवसीय क्रिकेटमा ८ हजार रन पुरा गरिसकेका छन् ।
एक दिवसीय क्रिकेटमा उनले ६ शतक र ३९ वटा अर्ध शतक बनाएका छन् । तर एउटा अचम्म लाग्दो कुरा के छ भने उनले विश्वकप क्रिकेटमा भने अहिलेसम्म एउटा अर्ध शतक पनि बनाउन सकेका छ्रैनन् । विश्वकपको क्रिकेटमा उनको ब्याटिङतर्फको उत्कृष्ट प्रदर्शन भनेको सन् १९९९ को विश्वकपमा जिम्बाबेविरुद्ध बनाएको ३७ रन नै हो । सन् १९९९ देखिका ४ वटा विश्वकपमा २५ इनिङस खेलेका उनले विश्वकपमा जम्मा ३ सय २ रन मात्र बनाएका छन् । सन् १९९९ मा ७ इनिङसमा ९३ रन बनाएका उनले २००३ को विश्वकपमा ३ इनिङसमा १६ रन  बनाएका थिए । यस्तै २००७ को विश्वपकमा १ खेलमा मात्र ब्याटिङ गरेका उनले १६ रन बनाए । २०११ का ७ इनिङसमा ब्याटिङ गरेका उनले ८४ रन  जोडेका थिए । जारी विश्वकपमा दक्षिण अफ्रिकाविरुद्धको खेलमा समेत ५ इनिङसमा  ब्याटिङ गरेका उनले जम्मा ९३ रन बनाएका छन् ।
ब्याटिङतर्फ विश्वकपमा अफ्रिदीको प्रदर्शन जिरो नै भएपनि बलिङतर्फ भने उनले उत्कृष्ट प्रदर्शन गरेका छन् । उनी सन् २०११ को विश्वकपका २२ विकेट लिएका थिए । यो कुनै पनि एउटा विश्वकपका कप्तानको रुपमा कुनै खेलाडीले लिएको सबैभन्दा धेरै विकेट हो ।
उनले विश्वकपका कहिले कति रन बनाए । तलको तालिकामा हेर्न सकिन्छ ।
