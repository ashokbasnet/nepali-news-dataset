इङ्लिस प्रिमियर लिगमा शीर्ष क्लबहरु विजयी, म्यान्चेस्टर सिटी शीर्ष स्थानमा 

तालिकाको शीर्ष स्थानमा रहेको म्यान्चेस्टर सिटीले लेष्टर सिटीलाई २-० ले हरायो । म्यान सिटीलाई विजयी गराउन ग्याब्रिएल जिसस र केभिन डे ब्रायनाले एक–एक गोल गरे ।

प्रिमियर लिगकै अर्को खेलमा म्यान्चेस्टर युनाईटेडले न्युकासल युनाईटेडलाई ४-१ ले पराजित ग¥यो ।

खेलमा म्यान्चेस्टर युनाईटेडलाई विजयी गराउन एन्टोनियो मार्टीयल, क्रिस स्मलिङ, पउल पोग्बा र रोमेलु लुकाकुले एक–एक गोल गरे ।

प्रिमियर लिगकै अर्को खेलमा चेल्सीले वेष्ट ब्रोमलाई ४-० ले पाखा लगायो । चेल्सीका लागि एडिन हाजार्डले २ गोल गर्दा अल्भारो मोराटा र मार्कस अलन्सोले एक–एक गोल थपे ।

यसैगरी लिभरपुलले साउथह्याम्पटनलाई ३-० ले पराजित गर्दा बर्नमाउथले हडर्सफिल्ड टाउनलाई ४-० ले तथा बर्न्लेले स्वान्सी सिटीलाई २-० ले हराए । क्रिष्टल प्यालेस र एभर्टनले भने २-२ गोलको बराबरी खेलेका छन् ।

रातिका खेलपछि प्रिमियर लिगको अंक तालिकामा १२ खेलबाट ३४ अंक जोडेको म्यान्चेस्टर सिटी शीर्ष स्थानमा यथावत छ ।

समान खेलबाट २६ अंक जोडेको म्यान्चेस्टर युनाईटेड दोस्रो स्थानमा रहँदा तेस्रो स्थानको चेल्सीको २५ अंक छ ।

२३ अंक जोडेको टोटनह्याम हट्सपर चौथो स्थानमा छ भने लिभरपल, आर्सनल र बर्न्लेको समान २२/२२ अंक रहेको छ ।
