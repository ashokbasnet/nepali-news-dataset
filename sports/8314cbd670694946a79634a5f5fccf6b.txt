समस्यामा अर्जेन्टिना, रुस यात्राका लागि कुन टिमलाई के चाहिन्छ ?

असोज २३ – आउँदो वर्ष रुसमा हुने विश्वकप फुटबलका लागि अहिलेसम्म आयोजक रुससहित १५ टिम छनौट भएका छन् । साबिक विजेता जर्मनी समूह चरणका सबै १० खेला जित्दै विश्वकपका लागि छनौट भएका छन् । अहिलेसम्म छनौट हुने टिममा आयोजक रुस, जर्मनी, ब्राजिल, इरान, जापान, मेक्सिको, कोस्टारिका, बेल्जियम, साउदी अरेबिया, दक्षिण कोरिया, स्पने, इंग्ल्याण्ड, नाइजेरिया, पोल्याण्ड र इजिप्ट छन् । अब १७ टिम छनौट हुन बाँकी छ ।  
वेल्स र पोर्चुगलको प्ले–अफ बिना नै विश्वकपका लागि छनौट हुने सम्भावना अझै कायम छ भने तीनपटकको उपविजेता नेदरल्याण्डस् भने आउँदो विश्वकपमा नहुने लगभग निश्चित भइसकेको छ । यस्तै स्कटल्याण्ड पनि विश्वकपमा स्थान बनाउने यात्राबाट पाखा लागेको छ । 
दक्षिण अमेरिकाको प्रमुख तथा विश्वकप दाबेदारको रुपमा रहेको अर्जेन्टिना छनौट चरणमै समस्यामा परेको छ । छनौटको अन्तिम खेल बाँकी हुँदा अर्जेन्टिना प्ले–अफ स्थान भन्दा तल छ । यस्तै सिरिया भने प्ले–अफमा छ र उसले प्ले–अफ जितेमा अस्वभाविक रुपमा विश्वकपमा पुग्ने छ । 
युरोपको पछिल्लो अवस्था
युरोपियन क्षेत्रको छनौट चरणमा नौ समूहमा रहेको शीर्ष टिम विश्वकपका लागि छनौट हुने छन् भने नौ समूहका मध्ये उत्कृष्ट ८ समूह उपविजेता प्ले–अफका लागि छनौट हुनेछन् । कम अंक भएको एक उपविजेता भने प्ले–अफमा हुने छैन । उत्कृष्ट ८ समूह उपविजेताको छनौट अंकका अधारमा हुनेछ । अंक बराबर भएमा गोलअन्तरका आधारमा उत्कृष्ट ८ समूह उपविजेताको टुंगो लाग्ने छ । प्ले–अफबाट युरोपका थप चार टिमले विश्वकपमा स्थान बनाउने छन् । 
विश्व फुटबलको प्रशासकीय निकायल फिफाले आउँदो नोभेम्बरमा हुने प्ले–अफको ड्र अक्टोबर १७ मा गर्ने जनाएको छ । युरोपियन क्षेत्रको छनौट अन्तर्गत अहिले समूहको दोस्रो स्थानमा रहेका टिम प्ले–अफ क्रममा क्रमशः पोर्चुगल, डेनमार्क, इटाली, स्वीडेन, नर्दन आयरल्याण्ड, ग्रिस, स्लोभाकिया, वेल्स र क्रोएसिया छन् । 
यसरी हेर्दा वेल्स र रिपब्लिक अफ आयरल्याण्ड समूह ‘डी’ को दोस्रो स्थानमा रहने सम्भावना छ तर त्यसो भएमा अंकका आधारमा दुवै टिम उत्कृष्ट ८ समूह उपविजेतामा नपर्ने सम्भावना छ । 
सिरियाको कथा
एसियाबाट सिरियाको कुरा गर्दा उसले विश्वकपमा स्थान बनाउनका लागि अस्ट्रेलियासँग प्ले–अफ खेलेको छ । प्लेअफको पहिलो लेगमा गएको बिहीबार १–१ को बराबरी गरेको सिरियाले मंगलबार दोस्रो लेग खेल्नेछ । यो खेलको विजेताले विश्वकपका लागि उत्तर तथा मध्य अमेरिका र क्यारेबियन क्षेत्रका एक टिमसँग दुई लेगको प्ले–अफ खेल्नु पर्नेछ ।
समस्यामा अर्जेन्टिना
फुटबलको ठूलो प्रतिस्पर्धामा विश्वका उत्कृष्ट खेलाडी लियोनल मेस्सी नहुने कुरा अस्वीकार्य हुन्छ । तर विश्वकप छनौटमा अर्जेन्टिना समस्यामा रहेकाले रुस विश्वकपमा अर्जेन्टिना नहुने सम्भावना छ । दुई पटकको विश्व विजेता अर्जेन्टिनाले सन् १९७० देखि कुनै पनि विश्वकपमा बाहिर रहेको छैन । यसअघिको उपविजेता अर्जेन्टिना गएको बिहाबार भएको खेलमा पेरुसँग गोलरहित बराबरी रोकिएर थप समस्यामा परेको हो । 
दक्षिण अमेरिकी क्षेत्रका १० टिम मध्ये शीर्ष चारमा रहने टोली विश्वकपका लागि सोझै छनौट हुनेछन् । पाँचौं स्थानमा रहने टोलीले प्ले–अफ खेल्न पाउने छ । एक खेल बाँकी हुँदा अर्जेन्टिना भने छैटौं स्थानमा छ । अर्जेन्टिनाले कम्तिमा पाँचौं स्थानमा रहनका लागि इक्वेडरसँगको अन्तिम खेल अनिवार्य जित्नु पर्छ । यो खेल जितेमा उसले विश्वकपमा स्थान बनाउनका लागि न्युजिल्याण्डसँग दुई लेगको प्ले–अफ खेल्नु पर्नेछ । पाँचौं स्थानमा रहेको पेरुले चौथौ स्थानको कोलम्बियासँगको अन्तिम खेलमा बराबरी गरेमा र अर्जेन्टिनाले इक्वेडरलाई हराउन नसकेमा अर्जेन्टिना विश्वकपबाट बाहिरिने छ । तर इक्वेडर तुलनात्मक रुपमा कमजोर रहेकाले अर्जेन्टिनाको सम्भावना कायम छ । 
उत्तर तथा मध्य अमेरिकाको अवस्था
यो क्षेत्रबाट मेक्सिकोले स्थान पक्का गरिसकेको छ भने शनिबार भएको खेलमा होन्डुरससँग १–१ को बराबरी गरेको कोस्टारिकाले पनि रुस यात्रा तय गरेको छ । अब यो क्षेत्रबाट सोझै छनौट हुने एक टिमको टुंगो लाग्न बाँकी छ । यसका लागि अमेरिका अघि छ । उसले आउँदो बुधबार ट्रिनिडाड एण्ड टोबागोसँग खेल्ने छ । 
अफ्रिका
अफ्रिका क्षेत्रबाट नाइजेरिया र इजिप्टले स्थान पक्का गरिसकेका छन् । अफ्रिका क्षेत्रको छनौटमा पाँच समूह रहेका छन् । हरेक समूहको शीर्ष स्थानमा रहने टोली विश्वकपमा छनौट हुनेछन् । अफ्रिका क्षेत्रमा प्ले–अफको व्यवस्था छैन । अफ्रिका कप अफ नेशनसको विजेता क्यामरुन विश्वकपमा नहुने पक्का भएको छ । ट्युनिसिया, मोरक्को र सेनेगल अहिले समूहको शीर्ष स्थानमा छन् । 
ओशियानिया क्षेत्र
यो क्षेत्रबाट न्युजिल्याण्डले प्ले–अफमा स्थान बनाएको छ । उसले अब विश्वकप प्रवेशका लागि दक्षिण अमेरिकी क्षेत्रको पाँचौं स्थानमा रहने टोलीसँग प्रतिस्पर्धा गर्नेछ । 
– बिबिसीको सहयोगमा
