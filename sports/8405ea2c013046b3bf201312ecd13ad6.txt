झापासँग हार्दै मनाङ एन्फा कपबाट बाहिरियो

काठमाडौं, भदौ १७ - झापा फुटबल क्लवले एन्फा कप नकआउट फुटबल प्रतियोगिताको पहिलो खेलमा मनाङ मर्स्याङ्दी क्लबलाई हराएको छ ।
झापासँग हार्दै मनाङ पहिलो खेलबाटै प्रतियोगिताबाट बाहिरिएको छ । विजेता झापा सेमिफाइनलमा पुगेको छ ।
त्रिपुरेश्वरस्थित दशरथ रंगशालामा भएको उदघाटन खेलमा झापाले मनाङलाई २–१ ले हराएको हो ।  गत वर्षको ए डिभिज लिग विजेता मनाङलाई उपाधिको दावेदार मानिएको भएपनि उसले आफ्नो क्षमता अनुसार खेल्न सकेन । 
झापाका लागि स्ट्राइकर विशाल राई ‘ए’ले दुवै गोल गरे । खेल सुरु भएको १३औं मिनेटमा गोल गरेका उनले ६८औं मिनेटमा अर्को गोल थपे । विशालले पोहोरको लिगमा मच्छिन्द्र क्लवबाट खेलेका थिए । अखिल नेपाल फुटबल संघ एन्फाको बैठक बहिस्कार गर्दै आएका मन्छिन्द्रसहितका ४ क्लवलाई एन्फाले प्रतिबन्ध लगाएका कारण विशाल झापा पुगेका हुन् ।
दोस्रो हाफको ५३ औं मिनेटमा दीपक राईले गोल फर्काए पनि मनाङले थप अर्को गोल गर्न सकेन । एन्फाले आयोजना गरेको र २५ भदौसम्म चल्ने प्रतियोगितामा झापा र मनाङसँगै मोरङ फुटबल क्लव, सशस्त्र प्रहरीको एपिएफ क्लब, नेपाल  आर्मी, नेपाल पुलिस, संकटा क्लव र थ्री स्टारले खेल्ने छन् । विजेताले १० लाख रुपैयाँ पुरस्कार पाउने छ ।
