इपिएल : फाइनलमा पञ्चकन्या र कलर्स, विशालका लागि बाधक वर्षा

काठमाडौं, असोज १५ – एभरेष्ट प्रिमियर लिग इपिएल क्रिकेटको उपाधिका लागि पन्चकन्या तेज र कलर्स एक्स फ्याक्टर्स खेल्ने भएका छन् । विशाल वारियर्स र कलर्स एक्स फ्याक्टर्सबिचको शनिबारको खेल वर्षाले रद्ध भएपछि कलर्स फाइनल पुगेको हो । 
पन्चकन्या यसअघिनै फाइनल पुगिसकेको थियो । फाइनल खेल सोमबार साढे १२ बजे त्रिवी मैदानमै हुनेछ । शनिबार पानी पर्नुअघि टस जितेर व्याटिङ गरेको कलर्स एक्स फ्याक्टर्सले ३ ओभर ४ बलमा २ विकेट गुमाउँदै ३७ रन बनाएको थियो । 
विशाल वारियर्स र कान्तिपुर गुर्खाजबिचको समूह चरणको पहिलो खेल पनि पानीका कारण रोकिएको थियो । जसले गर्दा दुबै टिमले एक एक अंक बाड्नुपरेको थियो । शनिबारको खेल पनि वर्षाले रोकिएपछि विशाल वारियर्सको फाइनल खेल्ने सपना खेल पूरा नभई सकियो । पाँचमा पाँचै खेल जितेको पञ्चकन्याको १० अंक भएको छ भने अंक तालिकाको दोस्रो स्थानमा रहेको कलर्सको ७ अंक रहेको छ । कलर्सले तीन खेल जित्यो भने एकमा हार र एक खेल वर्षाले प्रभावित भएर अंक बाँडियो ।
यसअघि शनिबार नै भएको पहिलो खेलमा जगदम्बा राइनोज विजयी भएको छ । जगदम्बाले सगरमाथा लिजेण्ड्सलाई ८ विकेटले हराएको हो । सगरमाथा राइनोजले दिएको १ सय २८ रनको लक्ष्य जगदम्बाले १३ बल बाँकी छँदा २ विकेटको क्षतिमा भेट्टायो । जगदम्बाका लागि सुवेन्दु पाण्डेले ५२ बलमा नटआउट ७८ रन बनाए । शक्ति गौचनले ३५ रन बनाए।
पहिले ब्याटिङ गरेको सगरमाथाले २० ओभरमा ५ विकेट गुमाउँदै १ सय २७ रन बनाएको थियो । ४ छक्का र ३ चौकाको मद्धतमा सगरमाथाका मेहबुब आलमले नटआउट ४७ रन बनाए भने शंकर रानाले २७ रन बनाए । जगदम्बाका पवन सर्राफले ३ विकेट लिए ।
