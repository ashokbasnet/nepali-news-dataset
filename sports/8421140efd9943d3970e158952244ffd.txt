ए डिभिजन सुपर लिग : मछिन्द्र र आरसिटी, आर्मी र मनाङ भिड्दै

काठमाडौ, फागुन ३० – सहिद स्मारक ए डिभिजन सुपर लिग अन्तर्गत बुधबार दशरथ रंगशालामा दुई खेल हुँदैछन् ।

दिउँसो साढे १ वजे मछिन्द्र क्लब र रानीपोखरी कर्नर टिम आरसिटी तथा साढे ३ बजे आर्मी र मनाङ मर्स्याङ्दीवीच प्रतिपर्धा हुँदैछ ।  

सुपर लिगमा पहिलो खेल गुमाएका मछिन्द्र र आरसिटीलाई उपाधि होड कायमै राख्नका लागि बुधबारको खेलमा जित आवश्यक छ । मछिन्द्र २७ अंकका साथ सातौं स्थानमा छ भने आठौं स्थानमा रहेको आरसिटीको २६ अंक छ ।

त्यसैगरी २९ अंकका साथ दोश्रो स्थानमा रहेको मनाङ मर्स्याङ्दी खेल जित्दै शीर्ष स्थानको थ्रीस्टारसंग अंकदुरी कम गर्ने योजनामा छ । सुपर लिगको पहिलो खेल हारेको आर्मी पनि खेल जित्दै उपाधि यात्रा कायमै राख्ने दाउमा छ । पाँचौ स्थानमा रहेको आर्मीको २८ अंक छ ।
