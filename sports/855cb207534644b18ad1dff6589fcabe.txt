विश्वकपका लागि ६ देशबीच प्लेअफ प्रतियोगिता गराउन फिफाको प्रस्ताव

प्ले अफ प्रतियोगिताका उत्कृष्ट दुई राष्ट्रलाई विश्वकपमा स्थान दिईने फिफाको योजना छ ।

फिफाले सार्वजनिक गरेको विज्ञप्तिमा ५ महादेशबाट १–१ राष्ट्र र ओसियाना समूहबाट एक राष्ट्र गरी ६ टिमले प्लेअफ प्रतियोगिता खेल्ने उल्लेख छ ।

गत जनवरीमा बसेको फिफाको बैठकले सन् २०२६ को विश्वकपदेखि सहभागि राष्ट्रको संख्या ३२ बाट बढाएर ४८ पुर्‍याउने निर्णय गरेको थियो । तर कुन महादेशलाई कति स्थान दिने भन्नेबारे फिफाले अहिलेसम्म कुनै निर्णय गर्न सकेको छैन ।

सन् २०२६ को विश्वकपमा ४८ राष्ट्र सहभागी हुने भनिए पनि महादेशलाई कति कोटा दिने भन्ने अझै टुंगो लागेको छैन । यही विषय टुंग्याउन फिफाको बैठक मे ९ तारिखमा बस्दैछ ।

हाल विश्वकप फुटबलमा अफ्रिकाबाट ५, एसियाबाट ४ वा ५, दक्षिण अमेरिकाबाट ४ वा ५, मध्य तथा उत्तर अमेरिका र क्यारेबीयन समूहबाट ३ वा ४, युरोपबाट १३ र ओसीयाना समूहबाट बढीमा एक राष्ट्र सहभागि हुने गरेका छन् ।
