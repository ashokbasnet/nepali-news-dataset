रुनीले विश्वकपपछि सन्यास लिने

भदौ १५ – इंग्ल्याण्डका कप्तान वायने रुनीले आउँदो विश्वकप पछि अन्तर्राष्ट्रिय फुटबलबाट सन्यास लिन सक्ने बताएका छन् । इंग्ल्याण्डका कीर्तिमानी गोलकर्ता रुनीले सन् २०१८ को रुस विश्व कप राष्ट्रिय टिमबाट आफ्नो अन्तिम प्रतिस्पर्धा हुन सक्ने बताएका हुन् । नयाँ प्रशिक्षक साम एलेडाइस आएपछि पहिलो पटक सर्वाजनिक कार्यक्रममा बोलेका कप्तान रुनीले आउँदो विश्वकपपछि अन्तर्राष्ट्रिय फुटबलबाट सन्यास लिने मनसाय बनाएको बताएका हुन् । नयाँ प्रशिक्षक एलेडाइसले रुनीलाई कप्तानको रुपमा निरन्तरता दिएका छन् । एक सय १५ खेलमा ५३ गोल गरेका रुनीले भने ‘रुस विश्व कपपछि अन्तर्राष्ट्रिय फुटबलबाट सन्यास लिने राम्रो बेला हो जस्तो लाग्छ ।’ उनले राष्ट्रिय टिमबाट खेलेका हरेक खेलका हरेक मिनेटमा रमाइलो गरेको बताए । ३० वर्षका रुनीले युरोकप २०१६ मा इंग्ल्याण्डको टिमको नेतृत्व गरेका थिए । इंग्ल्याण्ड अन्तिम १६ बाटै बाहिरिएपछि प्रशिक्षक रोय हडसनले राजीनामा दिएका थिए । इंग्ल्याण्डले विश्व कप छनौटको पहिलो खेलमा आउँदो आइतबार स्लोभाकियासँग खेल्नेछ ।
