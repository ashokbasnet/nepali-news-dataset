लिभरपुल उक्ल्यो शीर्ष स्थानमा, चेल्सी पछि पर्‍यो

कात्तिक २२ – लिभरपुल इंग्लिस प्रिमियर लिगको शीर्ष स्थानमा उक्लिएको छ । लिग अन्तर्गत आइतबार राति भएको खेलमा लिभरपुलले वाट्फोर्डलाई ६–१ ले हराएको हो । लिभरपुललाई जिताउन साडियो मानेले दुई गोल गरे । यस्तै फिलिप कोन्टिन्हो, एमरी क्यान, रोबर्टो फिरमिनो र जर्जिनियो विनाल्डमले एक एक गोल  गरे । वाट्फोर्डका डेरिल यानमाटले एक गोल फर्काए । २७ औं मिनेटमा माने, ३० औं मिनेटमा कोन्टिन्हो र ४३ औं मिनेटमा क्यानले गोल गरेपछि पहिलो हाफमा लिभरपुलले ३–० को अग्रता लियो । दोस्रो हाफमा पनि लिभरपुलले थप तीन गोल गर्‍यो । ५७ औं मिनेटमा फिरमिनो र ६० औं मिनेटमा मानेले व्यक्तिगत दोस्रो गोल गरेपछि लिभरपुलको अग्रता ५–० मा पुग्यो । ७५ औं मिनेटमा वाट्फोर्डका यानमाटले एक गोल फर्काए । इन्जुरी समयमा विनाल्डमले गोल गरेपछि लिभरपुल ६–१ ले विजयी भयो । जितपछि शीर्ष स्थानमा पुगेको लिभरपुलको ११ खेलबाट २६ अंक भएको छ । दोस्रो स्थानको चेल्सीको २५ अंक छ । १५ अंकसहित वाट्फोर्ड आठौं स्थानमा छ ।
