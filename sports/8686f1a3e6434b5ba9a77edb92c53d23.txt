एकदिवसीय राष्ट्रिय क्रिकेट : भैरहवा र वीरगञ्जको विजयी सुरुवात

काठमाडौं, चैत २६ – क्षेत्र नम्बर ४ भैरहवा र क्षेत्र नम्बर २ वीरगञ्जले एकदिवसीय राष्ट्रिय क्रिकेट प्रतियोगितामा विजयी सुरुवात गरेका छन् ।
बुधबारदेखि सुरु प्रतियोगितामा भैरहवाले क्षेत्र नम्बर ३ काठमाडौंलाई १ सय १५ रन तथा वीरगञ्जले क्षेत्र नम्बर ६ बैतडीलाई ३२ रनले हराउँदै विजयी सुरुवात गरेका हुन् । ललितपुरको पुल्चोकमा २ सय २८ रनको लक्ष्य पछ्याएको काठमाडौंले ३५ ओभर ४ बलमा १ सय २ रन मात्र बनाउन सक्यो ।
भैरहवाका फजलुर रहमान खानले ३ विकेट लिए । टस जितेर पहिले ब्याटिङ गरेको भैरहवाले ४५ ओभर ३ बलमा २ सय २७ रन बनायो । उसका लागि प्रकाश केसीले ६२, संकर रानाले ३६ र फजलुर रहमान खानले २७ रन बनाए ।
पोखरामा भएको अर्को खेलमा २ सय ३४ रनको लक्ष्य पछ्याएको बैतडीले ४८ ओभर ४ बलमा १ सय ९९ रनमात्र बनाउन सक्यो । वीरगञ्जका रामनरेश गिरीले ५ विकेट लिएपछि बैतडी मध्यम योगफलमा समेटिएको थियो ।
सुमित श्रेष्ठले ६९ तथा सुरज कुर्मीले ५७ रन बनाएपछि पहिले ब्याटिङ गरेको  वीरगञ्जले ४५ ओभर १ बलमा २ सय ३३ रन बनाएको थियो ।
