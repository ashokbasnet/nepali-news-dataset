गणेश थापाले भने–‘अब ‘क्यास’मा जान्छु’

काठमाडौं, वैशाख ११ । विश्व फुटबलको सर्वोच्च निकाय (फिफा)ले अखिल नेपाल फुटबल संघ (एन्फा)का निलम्बित अध्यक्ष गणेश थापाको अपील खारेज गरेको छ ।थापाले पदीय दुरुपयोग गरेको भन्दै फिफाले गत कात्तिक २३ गते १० वर्षसम्म फुटबलका कुनैपनि गतिविधिमा संलग्न हुन नपाउने गरी प्रतिबन्ध लगाएको थियो । त्यसपछि थापाले फिफामा अपील गरेका थिए ।फिफाको इथिक्स कमिटीले थापाको प्रतिबन्धविरुद्धको अपील खारेज गरेको हो ।यो खारेजीपछि थापाले आफू फिफाको यो निर्णयले दुःखी भएको भन्दै अब कोर्ट अफ आर्बिटेसन फर स्पोर्टस् (क्यास)मा जाने जनाएका छन् ।शनिबार एक विज्ञप्ति जारी गर्दै थापाले क्यासबाट आफूले न्याय पाउनेसमेत विश्वास व्यक्त गरेका छन् ।राप्रपा नेपालका तर्फबाट सांसदसमेत रहेका गणेश थापा तत्काल फुटबलमा फर्कने सम्भावना भने सकिएको छ ।थापाको अपीललाई फिफाले पूर्णरुपमा खारेज गरेसँगै अख्तियार दुरुपयोग अनुसन्धान आयोगलाई पनि दबाब भएको छ । अख्तियारले प्रमाण नपुगेको भन्दै थापाको मुद्दा तामेलीमा राखेको थियो ।फिफाले १० वर्षे प्रतिबन्ध लगाउने समयमा गणेश थापामाथि झन्डै २१ लाख रुपैयाँ जरिवानासमेत गरेको थियो ।दुई दशक फुटबलको नेतृत्व सम्हाल्नेक्रममा विवादमा आएपनि थापा खेलाडी जीवनमा भने सफल मानिन्छन् ।थापा अन्तर्राष्ट्रिय फुटबलमा ह्याट्रिक गर्ने पहिलो नेपाली खेलाडी हुन् ।

फाइल फोटो
