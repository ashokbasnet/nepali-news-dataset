​बार्सिलोनाद्वारा सेभिया २–१ ले पराजित, ६ सयौँ खेलमा मेस्सीले गोल गरेनन्

कात्तिक १९ – शनिबार राति भएको बार्सिलोना र सेभियाबीचको खेल लियोनल मेस्सीका लागि विशेष थियो । शनिबारको खेलबाट मेस्सीले बार्सिलोनामा आफ्नो ६ सयौँ खेल पूरा गरेका छन् । मेस्सीले ६ सय खेलको इतिहास बनाउँदा गोल गरेर अविस्मरणीय बनाउँछन् भन्ने आशा सबैले गरेका थिए । तर पनि घरेलु मैदानमा शतप्रतिशत नतिजा निकाल्दै बार्सिलोनाले सेभियामाथि २–१ को जित हासिल गर्‍यो । 
बार्सिलोनाले खेल सुरु भएको तेस्रो मिनेटमै अग्रता लिने सुनौलो अवसर पाएको थियो । तर लियोनल मेस्सीको कमजोर प्रहारका कारण गोल हुन सकेन । बार्सिलोनाको घरेलु मैदानमा भएको खेलमा दर्शक क्याटलानको क्षेत्रीय झण्डा बोकेर आएका थिए । ‘राजनैतिक बन्दीहरुलाई रिहा गर’, ‘युरोप शेम अन यु’ लेखिएका ब्यानर बोकेर बार्सिलोनाका प्रशंसक मैदान प्रवेश गरेका थिए । 
खेलको १३औँ मिनेटमा सेभियाले पनि गोल गर्ने सुनौलो अवसर गुमाएको थियो । पासो अल्कासेरले २३औँ मिनेटमा गोल गर्दै बार्सिलोनालाई अग्रता दिलाएका थिए  । सेभियाका पिजारोले ५९औँ मिनेट हेडिङमार्फत उत्तकृष्ट गोल गर्दै बराबरी गरेका थिए । तर सेभियाले बराबरी गरेको ६ मिनेटमै बार्सिलोनाका लागि पासो अल्कासेरले गोल गर्दै जारी सिजनमा क्लबको अपराजित यात्रालाई निरन्तरता दिए ।
पाँच पटकका बालोन डि ओर अवार्ड विजेता मेसी बार्सिलोनामा ६ सय खेल खेल्ने तेस्रा खेलाडी हुन् । बार्सिलोनाबाट जाभी हर्नान्डेजले ७ सय ६७ खेल खेलेका छन् भने अहिलेका कप्तान आन्द्रेस इनियस्ताले ६४२ खेल खेलिेका छन् । 
३० वर्षीय अर्जेन्टाइन स्ट्राइकर लियोनल मेस्सीले सन् २००४ मा बार्सिलोनाबाट खेल्न सुरु गरे यता ५ सय ९९ खेलबाट ५ सय २३ गोल गरेका छन् । लियोनल मेस्सी अहिलेसम्म बार्सिलोनाबाट सबै प्रतियोगितामा सबैभन्दा बढी गोल गर्ने खेलाडी पनि हेन् । त्यस्तै लालिगामा पनि सबैभन्दा बढी गोल गर्ने खेलाडीमा मेस्सी नै अगाडि छन् । उनले जारी सिजनमा ११ खेलमा १२ गोल गरेका छन् भने ३ वटा असिस्ट गरेका छन् । बार्सिलोनाले ११ खेलमा ३० गोल गरेको छ भने ४ गोल मात्रै खाएको छ । बार्सिलोना ३१ अंकसहित लालिगाको अंकतालिकामा शीर्ष स्थानमा रहेको छ । 
६ सयौँ खेल पूरा हुनै लाग्दा बार्सिलोनाका प्रशिक्षक अर्नेस्टो भालभर्देले मेस्सीको प्रशंसा गरेका थिए । उनले पत्रकारहरुसँगको कुराकानीमा भनेका छन्, ‘एउटै क्लबबाट ६ सय गोल, उनले गरेका गोल, असिस्ट, एकदमै असाधारण छ ।’ प्रशिक्षक भालभर्देले यो खेल मेसीको ६ सय खेलको मात्रै कुरा नभएको बताउँदै उनले कस्तो खेले भन्ने कुरा पनि भएको बताएका छन् । उनले भनेका छन्, ‘मेस्सीको फुटबल करिअर र बार्सिलोनामा पु¥याएको योगदानलाई वर्णन गर्न हामीसँग कुनै शब्द नै बाँकी छैन ।’
