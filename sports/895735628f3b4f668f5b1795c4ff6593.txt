पाँचौ टेष्टमा पनि निरीह इंग्ल्याण्ड, रविन्द्रको सात विकेटले जित्यो भारत

पुस ५ – इंग्ल्याण्डसँगको पाँचौ टेष्ट क्रिकेट पनि भारतले जितेको छ । पाँचौ टेष्टको दोस्रो इनिङमा रविन्द्र जडेजाले ७ विकेट लिएपछि भारतले एक इनिङ र ७५ रनले खेल जितेको हो । 
पहिलो पालीमा २ सय ८२ रनले पछि परेको इंग्ल्याण्डले दोश्रो पालीमा २ सय ७ रन मात्र बनाएपछि भारत १ इनिङ र ७५ रनले विजयी भएको हो । भारतका रविन्द्र जडेजाले ७ विकेट लिएपछि बराबरीतर्फ उन्मुख भएको खेल भारतको पक्षमा आयो । इसान्त शर्मा, उमेश यादव र अमित मिश्राले एक एक विकेट लिए । 
इंग्ल्याण्डका केटोन जेनिङ्सले ५४, एलेष्टर कुकले ४९ तथा मोइन अलिले ४४ रन बनाउनुबाहके अरुले राम्रो खेलेनन् । इंग्ल्याण्डका ७ जना खेलाडीले दोहोरो अंकमा रन जोड्न सकेनन् । 
भारतले पहिलो पालीमा करुण नायरको तेहोरो शतक र लोकेश राहुलको १ सय ९९ रनको मद्दतमा ७ सय ५९ रन बनाएर पाली समाप्तीको घोषणा गरेको थियो । पाँच टेष्ट श्रृङ्खलाको पहिलो टेष्ट बराबरी भएको थियो । यी दुई देशबीच ३ एकदिवसीय र ३ ट्वेन्टी ट्वेन्टी खेलपनि हुनेछ ।
