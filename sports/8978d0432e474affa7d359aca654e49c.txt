एपिएफलाई डबल लिग भलिबलको उपाधि

काठमाडौं, मंसिर २८ - सशस्त्र प्रहरीको एपिएफ क्लबले आठौं ढोरपाटन ‘ब्लु स्काइ कप’ टिभीएस महिला डबल लिग भलिबलको उपाधि जितेको छ ।

गोंगबुस्थित नयाँ बसपार्कमा भएको लिगको अन्तिम खेलमा डिफेन्डिङ च्याम्पियन नेपाल प्रहरी क्लब विरुद्धको खेलमा एपीएफ ३–२ ले पराजित भएपनि समग्रमा ३९ अंकसाथ शीर्ष स्थान रहँदै उपाधि चुमेको हो ।

 

३७ अंकसाथ प्रहरी दोश्रो स्थानमा रह्यो भने २८ अंकसाथ पोखराको फिस्टेल तेश्रो भयो । २८ अंक नै जोडेको न्यु डायमन्ड एकेडेमी सेटका आधारमा चौथो स्थानमा सीमित भयो ।

पहिलोदेखि चौथो हुनेले क्रमशः २ लाख २५ हजार, १ लाख १५ हजार, ६० हजार र ३० हजार नगद पुरस्कार जिते ।

ढोरपाटन स्पोर्टस् प्रशिक्षण क्लबद्वारा आयोजित प्रतियोगितामा एन्जल्स हर्टकी कमला पुन उत्कृष्ट खेलाडी घोषित भइन् । प्रहरीकी निता शाह वर्ष खेलाडी तथा फिस्टेलकी सरस्वती चौधरी नव प्रतिभावन खेलाडी चुनिए । उनीहरुत्रयले टीभीएसको स्कुटर प्राप्त गरे ।

प्रतियोगितामा एपीएफकी नेविका चौधरी ‘मस्ट भ्यालुएवल प्लेयर’ घोषित भइन् । न्यु डायमन्डकी रमिला तण्डुकार स्पाइकर, प्रहरीकी कोपिला उप्रेती ब्लकर, एपीएफकी विनिता बुढाथोकी लिफ्टर तथा एपीएफकै ज्योति चौधरी डिफेन्समा उत्कृष्ट ठहरिए । उत्कृष्ट सबैले ५ हजार नगद पुरस्कार हात पारे ।

विजेतालाई नेपाल भलिबल संघका अध्यक्ष दानबहादुर तामाङलगायतले पुरस्कार प्रदान गरे । मंसिर १४ गतेदेखि सुरु भएको प्रतियोगिताको पहिलो चरणको लिगमा ९ तथा दोश्रोमा ७ टिमले प्रतिस्पर्धा गरेका थिए ।
