काठमाडौंमा नेवाः मिडिया कप फुटसल आयोजना हुने

पत्रकार दबू, काठमाडौं जिल्ला शाखाबाट सम्पन्न ‘लाखाछेँ सानुकाजी स्मृति फुटसल प्रतियोगिता’ मा रनिङ शील्डसहितको नेवाः मिडिया कप फुटसलको आयोजना गर्ने घोषणा दबूले गरेको हो ।

नेपालभाषा माध्यमबाट सञ्चालित सञ्चार गृह र विभिन्न सञ्चारगृहमा कार्यरत नेवार पत्रकारबीच मिडिया कप प्रतियोगिता सन्चालन गरिने दबू, काठमाडौं जिल्लाका सचिव प्रजित शाक्यले जानकारी दिए ।

पत्रकार दबू काठमाडौंका कोषाध्यक्ष स्वर्गीय सानुकाजी महर्जनको स्मृतिमा आयोजित ‘लाखाछेँ सानुकाजी स्मृति फुटसल प्रतियोगितामा भने इमेज च्यानलको ख्वताबजि कार्यक्रमको टिमले उपाधि जितेको छ ।

सुरेन्द्र तुलाधरको कप्तानीमा मैदानमा उत्रेको ख्वताबजि टिमले सुरेन्द्र मानन्धरको ईमेज च्यानलकै समयबजि टिमलाई टाइब्रेकरमा हराउँदै उपाधि जितेको हो ।

निर्धारित समयको खेल २–२ गोलको बराबरी भएपछि टाइब्रेकरबाट प्रतियोगिताको विजेता चुनिएको हो ।

आयोजक टिम नेवाः पत्रकार राष्ट्रिय दबू, काठमाडौं भने नेवाः पत्रकार राष्ट्रिय दबू, ललितपुरलाई ६-० ले पछि पार्दै तेस्रो स्थान हासिल गर्न सफल भयो ।

प्रतियोगितामा नेपालभाषा संकिपा समाजका गोलरक्षक सुरेन्द्र महर्जन सर्वश्रेष्ठ खेलाडी घोषित भएको प्रतियोगितामा समयबजिका प्रकाश महर्जनले ११ गोल गर्दै सर्वाधिक गोलकर्ताको पुरस्कार जिते ।
