फेल्प्सको अर्को कीर्तिमान, जिते २२ औं स्वर्ण

साउन २८ – कीर्तिमानी ओलम्पियन अमेरिकी पौडी खेलाडी माइलक फेल्प्सले ओलम्पिकमा २२ औं स्वर्ण पदक जितेका छन् । फेल्प्सले शुक्रबार बिहान भएको पुरुष दुई सय मिटर मिडलेमा स्वर्ण पदक जितेका हुन् ।यो उनको रियो ओलम्पिकमा चौंथो तथा समग्रमा २२ औं ओलम्पिक स्वर्ण पदक हो । पुरुष दुई सय मिटर मिडलेमा उनको यो लगातार चौंथो स्वर्ण हो । उनी पौडीको एउटै स्पर्धामा लगातार चार वटा स्वर्ण जित्ने पहिलो खेलाडी बनेका छन् । फेल्प्सले जापानका कोसुके हागिनोलाई पार्दै स्वर्ण पदक जितेका हुन् । फेल्प्सले एक मिनेट ५४ दशमलव ६६ सेकेण्डमा दूरी पूरा गरेर स्वर्ण जितेका हुन् । एक मिनेट ५६ दशमलव ६१ सेकेण्डमा दूरी पूरा गरेका हागिनोले रजत पदक जिते । यस्तै चीनका वाङ सुङले एक मिनेट ५७ दशमलव ५ सेकेण्डमा दूरी पूरा गरेर कास्य पदक जिते । अमेरिकाका रायन लोचेट पाँचौं स्थानमा रहे ।
