कर्फबलमा लोयल्टी च्याम्पियन

काठमाडौं, साउन १५ - लोयल्टी एकेडेमीले दोश्रो राष्ट्रिय कर्फबल प्रतियोगिताको उपाधि जितेको छ । मंडिखाटारमा भएको उपाधि भिडन्तमा कलंकीको एलआरआई कलेजलाई टाईब्रकरमा ५–४ ले हराउँदै लोयल्टीले उपाधि जितेको हो । निर्धारित समयमा ६–६ गोलको बराबरी भएपछि ५ मिनेटको समय थप गरियो । दुबै टोलीले थप समयमा १–१ गोल थप्न सफल भए ।

 

दोश्रो पटक ५ मिनेटको समय थप गरिए पनि गोल रहित भयो । खेललाई निर्णयक बनाउन अन्तिम पटक ५ मिनेटको समय थप गरियो । उक्त समयमा पनि दुबैले १–१ गोल गदै ८–८ गोलको स्थितिमा खेल बराबरीमा समाप्त भएपछि टाईब्रकरमा लोयल्टी च्याम्पियन बन्यो । लोयल्टीकी भावना लामाले ३ तथा एलआरआईका निकेश राईले २ गोल गरे ।
प्रतियोगितामा कुमारीगाल बीकी उषा भण्डारी उत्कृष्ट खेलाडी चुनिइन भने सर्वधिक गोलकर्ता एलआरआई कलेजका निकेश राई भए ।
