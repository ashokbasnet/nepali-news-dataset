आहा रारा गोल्डकपः जाउलाखेललाई हराउँदै संकटा क्वाटर फाइनलमा

पोखरा, फागुन २३ – (अपडेट) संकटा क्लव पोखरामा चलिरहेको १२ औं आहा रारा गोल्डकप फुटबल प्रतियोगिताको क्वाटरफाईनलमा प्रवेश गरेको छ ।
पोखरा रंगशालामा दिउँसो भएको खेलमा संकटाले जावलाखेल यूथ क्लवलाई १–० ले पराजित गर्दै अन्तिम आठमा स्थान सुरक्षित गरेको हो ।
खेल सुरु भएको २३ औं मिनेटमा विजय धिमालको पासलाई सदुपयोग गर्दै विक्रम लामाले गरेको गोल नै प्रतियोगिताका लागि निर्णायक गोल बन्यो ।
खेल अवधिभर दुवै टीमले गोल गर्ने राम्रो अवसर पाएपनि सदुपयोग गर्न सकेनन् । हारसँगै जावलाखेल प्रतियोगिताबाट बाहिरिएको छ भने संकटाले अब २७ गते मनाङ मस्र्याङदीसँग क्वाटरफाईनलमा खेल्नेछ ।
प्रतियोगिता अन्तर्गत शनिबारदेखि क्वाटरफाईनलका खेल सुरु हुँदैछन् । शनिबार आयोजक सहारा क्लव पोखरा र शसस्त्र प्रहरीको एपिएफ क्लवबीच खेल हुनेछ ।
