एसिसी क्रिकेट : युएईलाई हराउँदै नेपाल फाइनलमा

काठमाडौं, चैत २० – नेपाल एसीसी ट्वाण्टी ट्वाण्टी कप क्रिकेटको फाइनलमा प्रवेश गरेको छ । सेमिफाइनलमा युएईलाई ६ विकेटले हराउँदै नेपाल फाइनल प्रवेश गरेको हो ।

उपाधिका लागि नेपालले बुधबार दिउँसो अफगानिस्तानसँग खेल्नेछ ।

कीर्तिपुरमा टस जितेर पहिले ब्याटिङ गरेको पाहुना टोलीलाई १ सय ३३ रनमा सीमित गरेको नेपालले ५ बल बाँकी छँदै जित हासिल गर्‍यो । नेपालको जितमा ब्याटिङ तर्फ प्रदीप ऐरी र बलिङ तर्फ पृथु बाँस्कोटाले महत्वपूर्ण भूमिका खेले ।

संयुक्त रुपमा म्यान अफ म्याच भएका प्रदीपले ५८ रन बनाए पनि पृथुले तीन विकेट लिए । पहिलो विकेट सहित पृथुले तीन विकेट लिएपछि युएई दबाबमा परेको थियो ।

त्यस्तै विनोद भण्डारीले पनि आक्रामक ब्याटिङ गर्दै ६ बलमा १६ रनको महत्वपूर्ण योगदान गरे । एक सयम नेपालको हातबाट खेल फूत्किनै लाग्दा कप्तान पारस खड्का र विनोद भण्डारीले बहादुरी पूर्वक खेल्दै नेपाललाई जिताए ।  

कप्तान पारसले नेपालका लागि विजयी सट् प्रहार गरे । त्यस्तै सुवास खकुरेलले २२ र ज्ञानेन्द्र मल्लले २० रनको योगदान गरे ।

आजै भएको पहिलो सेमिफाइनलमा हङकङलाइ सात विकेटले हराउँदै अफगानिस्तान फाइनल प्रवेश गर्‍यो ।
