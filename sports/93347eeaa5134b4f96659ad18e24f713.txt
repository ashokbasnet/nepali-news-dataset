​नेपालमा भेट्ने बाचा गर्दै सकियो साग (फोटो फिचर)

गुवाहटी, फागुन ४ – बाह्र दिनअघि भारतको गुहावटी र सिलोङमा सुरु भएको १२ औं दक्षिण एशियाली खेलकुद साग दुई वर्षपछि नेपालमा भेट्ने बाचा गर्दै सकिएको छ । नेपालको पूर्वी नाका काँकडभिट्टाबाट साढे ५ सय किलोमिटर पूर्वमा रहेको गुवाहटीमा मंगलबार बेलुकी भएको भब्य समारोहमा नेपालले १३ औं साग आयोजना गर्ने जिम्मा लिएको छ । गुवाहाटीको गुवाहटीको इन्दिरा गान्धी रंगशालामा आयोजित भब्य समापन समारोहमा नेपालका युवा तथा खेलकुदमन्त्री सत्यनारायण मण्डललाई भारतका युवा तथा खेलकुदमन्त्री सर्वानन्द सोनोवालले सागको झण्डा हस्तान्तरण गर्नुभयो । कार्यक्रममा सोनोवालले भारतीय ओलम्पिक कमिटीका अध्यक्ष एन. रामचन्द्रनलाई सागको झण्डा दिनुभयो । त्यसपछि रामचन्द्रनले त्यो झण्डा अन्तर्राष्ट्रिय मान्यताप्राप्त नेपाल ओलम्पिक कमिटी (एनओसी) का अध्यक्ष जीवनराम श्रेष्ठलाई हस्तान्तरण गर्नुभयो । श्रेष्ठले झण्डा खेलकुदमन्त्री मण्डललाई हस्तान्तरण गर्नुभयो । मन्त्री मण्डलले झण्डा ग्रहण गरेसँगै सागको १३ औं संस्करण आयोजना गर्ने जिम्मेबारी पनि नेपालमा सरेको छ । मण्डलले साग आयोजना गर्न भन्दै त्यो झण्डा राखेपका सदस्य सचिव केशव विष्टलाई हस्तान्तरण गर्नुभयो ।  प्रत्येक दुई दुई वर्षमा आयोजना हुने सागको आगामी संस्करण सन् २०१८ मा नेपालमा हुने भए पनि प्रतियोगिताको मिति र खेल स्थलको टुंगो लाग्न भने बाँकी छ । यसअघि गुवाहटीमा डिजिटल प्रविधि र रंगीविरंगी प्रकाशका बिचमा आयोजना भएको कार्यक्रममा भारतीय खेलमन्त्री श्री सर्बनन्बा सोनोवालले १२ औं साग समापन भएको घोषणा गर्नुभएको थियो ।

तस्बिर सौजन्य : पिजे क्लव
