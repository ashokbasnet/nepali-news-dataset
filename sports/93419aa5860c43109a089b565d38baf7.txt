इन्जुरी समयमा गोल, इटालीले जित्यो

असोज २४ – विश्व कप २०१८ को छनौचमा इटालीले दोस्रो जित दर्ता गरेको छ । अघिल्लो खेलमा स्पेनसँग १–१ को बराबरीमा रोकिएको इटालीले आइतबार राति भएको आफ्नो तेस्रो खेलेमा मेसेडोनियालाई ३–२ ले हरायो । इटालीका लागि किरो इम्मोबिलेले दुई तथा बेलोट्टीले एक गोल गरे । मेसेडोनियाका लागि नेस्टोरोभस्की र फरहान हासानीले एक एक गोल फर्काए । २४ औं मिनेटमा बेलोट्टीले गोल गर्दै इटालीलाई सुरुवाति अग्रता दिलाए । दोस्रो फाहको सुरुवातमै मेसेडोनियाले दुई गोल गरेपछि इटाली २–१ ले पछि पर्‍यो । मेसेडोनियाका लागि ५७ औं मिनेटमा नेस्टोरोभस्की र त्यसको दुई मिनेटपछि हासानीले गोल गरेका हुन् । तर त्यसपछि इटालीका इम्मोबिलेले दुई गोल गर्दै टिमलाई जित दिलाए । उनले ७५ औं मिनेटमा बराबरी तथा इन्जिुरी समयमा विजयी गोल गरे । जितपछि तीन खेलबाट ७ अंक जोडेको इटाली समूह जीको दोस्रो स्थानमा छ । समान ७ अंक नै भएपनि इटाली गोल अन्तरका आधारमा स्पेन भन्दा पछि परेको हो ।
