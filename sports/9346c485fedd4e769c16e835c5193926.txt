काठमाडौमा विश्वकप फुटवलको ट्रफी प्रदर्शन (फोटो फिचर)

काठमाडौ, पुस ६ – (अपडेट) विश्वकप फुटबलको ट्रफी शनिबार नेपालमा प्रदर्शन गरिएको छ । दशरथ रंगशालामा भएको विशेष कार्यक्रममा राष्ट्रपति डा. रामवरण यादवले ट्रफी उचालेर प्रदर्शन गर्नुभएको हो ।
ब्राजिलमा आउँदो जुनमा हुने विश्वकप फुटबलको ट्रफी विश्वका विभिन्न शहर घुमाउने क्रममा कतार, युएई, बंगलादेश, भुटान हुँदै नेपाल ल्याइएको हो । ट्रफी प्रदर्शन कार्यक्रममा राष्ट्रपति डा. यादवले नेपालमा फुटवल लोकप्रिय रहेको भन्दै ट्रफी नेपालमा पनि ल्याएकोमा विश्व फुटवल महासंघ र कोकाकोलालाई धन्यवाद दिनुभयो ।
अखिल नेपाल फुटवल संघ एन्फाका अध्यक्ष गणेश थापाले खेल क्षेत्रको विकासका लागि अझै लगानी बढाउनुपर्नेमा जोड दिनुभयो । फुटवलमा लगानी बढाउन सके नेपाल पनि विश्वकपमा पुग्न सक्ने भन्दै थापाले सरकारले पछिल्लो समय खेलाडीको सम्मानमा गरिरहेका कार्यक्रमको प्रसंसा गर्नुभयो ।
यसअघि ५० देशमा लगिसकिएको ट्रफी यसपटक ९० देशमा लगिने फिफाले जनाएको छ । कोकाकोलाको सहकार्यमा ल्याइएको ट्रफी आइतबार भारत लगिनेछ । त्यसपछि म्यानमार, थाइल्याण्ड, भियतनाम हुँदै लगिनेछ ।
दशरथ रंगशालामा फिफा विश्वकप ट्रफी सार्वजनिक गर्दाका केही तस्बिरहरु । तस्बिर साभार : फिफा डट कम
