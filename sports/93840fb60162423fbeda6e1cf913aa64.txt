नेपाललाई १४ वर्ष मुनिको एएफसी क्षेत्रीय च्याम्पियनसिपको उपाधि

काठमाडौं, चैत ११ - नेपालले श्रीलंकाको कोलम्बोमा सम्पन्न १४ वर्ष मुनिको एएफसी क्षेत्रीय च्याम्पियनसिप फुटबलको उपाधि जितेको छ ।
मंगलबार भएको खेलमा ताजकिस्तानलाई २–० गोलले पराजित गर्दै नेपालले विजेता बनेको अखिल नेपाल फुटबल संघ एन्फाले जनाएको छ । नेपालको जितमा एलिसा जिम्बालले २३ र २४ औं मिनेटमा गोल गरेकी थिईन् ।
प्रतियोगिताको ५ खेलमा नेपालले कुल २० गोल गरेको थियो भने कुनै पनि गोल खाएन ।
आफ्नो पहिलो खेलमा भुटानलाई ९–० गोलले पराजित गरेको थियो भने दोश्रो खेलमा श्रीलंकालाई १–० गोलले पराजित गरेको थियो । तेश्रो खेलमा भारतलाई ४–० गोलले पराजित गरेको थियो भने चौथो खेलमा ईरानलाई ४–० गोलले नै पराजित गरेको थियो । प्रतियोगितामा सहभागी १४ वर्ष मुनिको नेपाली राष्ट्रिय महिला टिम बुधबार राती नेपाल आइपुग्ने एन्फाले जनाएको छ ।
