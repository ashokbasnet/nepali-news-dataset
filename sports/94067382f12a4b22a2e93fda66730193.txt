युरो २०१२ : इटाली विरुद्ध क्रोएशियाको मनोबल उच्च

जेठ ३२ - युरो २०१२ अन्तर्गत विहीवारको पहिलो खेलमा इटालीले क्रोएशियासँग प्रतिस्पर्धा गर्दै छ । पहिलो खेलमा आयरल्याण्डलाई ३–१ हराउने क्रोएशिया विहीवारको खेलमा इटालीलाई हराएमा क्वाटर फाइनल पुग्ने छ भने यो खेल हारेमा इटालीको क्वाटर फाइनल पुग्ने संभावना कमजोर हुने छ ।

 

इटालीका आन्द्रे बारगाज्ली चोटका कारण मैदान उत्रिने छैनन् । त्यसैले उनका ठाउँमा अजुरीका प्रशिक्षक सेश्रे प्राण्ड्रलीले डेनियल डी रोशीलाईलाई नै सेन्ट्रल ब्याकको जिम्मेवारी दिने छन् । उनले स्पेन विरुद्धको खेलमा गोल गरेका एन्टोनियो डी नटलालाई मारियो बालोटेलीको स्थानमा स्टार्टिङ्ग लाइन अपमा नै मैदान उतार्ने छन् ।
आयरल्याण्ड विरुद्धको नतिजाले क्रोएशियाको मनोबल उच्च छ । त्यसैले क्रोएशियाका प्रशिक्षक स्लेभिन विलिकले आयरल्याण्डलाई हराउने पहिलो सेटलाई नै इटाली विरुद्ध पनि मैदान उतार्ने छन् ।


इटाली : सन् १९६८ मा पहिलो सहभागितामै उपाधि जितेको इटाली आठौं पटक यूरो कप खेल्दै छ । सन् २००० मा फाइनलसम्म पुगेको इटाली सन् १९८० र १९८८ मा सेमि फाइनलसम्म पुगेको थियो । सन् २००८ मा क्वाटर फाइनलसम्म पुगेको इटाली सन् २००४ र १९९६ मा समूह चरणबाटै घर फर्किएको थियो । इस्टोनिया, सर्विया, स्लोभानिया, नर्थन आयरल्याण्ड र फरोई आइसल्याण्ड रहेको समूह सीबो विजेता हुँदै इटाली प्रतियोगिताका लागि छनौट भएको हो । विश्व फुटबलमा इटालीलाई अजुरीको उपनामले पनि चिनिन्छ ।


क्रोएशिया : सन् १९९२ मा युगोस्लाभियाबाट छुट्टिएको क्रोएशिया चौथो पटक युरो कप खेल्दै छ । पहिलो सहभागिता सन् १९९६ र २००८ मा क्वाटर फाइनलसम्म पुगेको क्रोएशिया २००४ मा समूह चरणबाटै बाहिरिएको थियो भने सन् २००० मा छनौट हुन सकेको थिएन । ग्रिस, इजरायल, लाट्भिया, जर्जिया र माल्टा रहेको समूह एफको उपविजेता भएको क्रोएशिया प्ले अफमा टर्कीलाई पाखा लगाउँदै यूरो २०१२ मा छनौट भएको हो । यो वर्ष खेलेका ३ खेलमा क्रोएशियाले १ जित १ हार र १ बराबरीको नतिजा निकालेको छ ।


पहिलो चरणको नतिजा


              इटाली १ –१ स्पेन

              क्रोएशिया ३–१ आयरल्याण्ड

इटाली र क्रोएशिया का केही तथ्यांक


स्वतन्त्र भइसकेपछि इटालीसँग खेलेका ५ वटा खेलमा क्रोएशिया पराजित भएको छैन । क्रोएशियाले ३ खेल जितेको छ भने २ खेल बराबरी भएको छ ।

सन् २००२ को विश्वकपमा समुह चरणको दोश्रो खेलमा इटाली र क्रोएशियाबीच् भेट भएको थियो । जुन खेल २–१ ले जित्दै क्रोएशियाले नक आउट चरणमा स्थान बनाएको थियो ।

इटालीले ठुला प्रतियोगितामा खेलेका पछिल्ला ९ खेलमा एउटा मात्र जितेको छ । २ खेल हारेको इटाली ६ खेलमा बराबरीमा रोकिएको छ । पेनाल्टी सुटआउटबाट निर्णय गरिएको २ खेललाई पनि बराबरीमा गणना गरिएको छ ।

क्रोएशियाले युरो कपमा खेलेका पछिल्ला ४ खेलमा जितको नतिजा निकालेको छ ।

जारी युरोमा सहभागि खेलाडी मध्ये क्रोएशियाका खेलाडी सवैभन्दा अग्ला छन् । उनीहरुको औसत उचाई ६ फिट १ इञ्च छ ।
