बार्सिलोनालाई पछि पार्‍यो, रियल मड्रिडको नजिक पुग्यो

फागुन ८ – स्पेनिस ला लिगामा शीर्ष स्थानको होडमा रहेको सेभिल्लाले बार्सिलोनालाई पछि पारेको छ । लिग अन्तर्गत शनिबार राति भएको खेलमा एइबरलाई २–० ले हराएको सेभिल्ला बार्सिलोनालाई पछि पार्दै दोस्रो स्थानमा उक्लिएको छ । सेभिल्लाको जितमा पाब्लो साराबिए र भिटोलोले गोल गरे । ३० औं मिनेटमा साराबिएले गोल गर्दै सेभिल्लालाई सुरुवाति अग्रता दिलाए । इन्जुरी समयमा भिटोलोले गोल गरेपछि सेभिल्ला २–० ले विजयी भयो । जितपछि दोस्रो स्थानमा उक्लिएको सेभिल्लाको २३ खेलबाट ४९ अंक भएको छ । दुई खेल कम खेलेको शीर्ष स्थानको रियल मड्रिडको ५२ अंक छ । सेभिल्लाले भन्दा एक खेल कम तथा रियलले भन्दा एक खेल बढी खेलको तेस्रो स्थानको बार्सिलोनाको ४८ अंक छ ।
