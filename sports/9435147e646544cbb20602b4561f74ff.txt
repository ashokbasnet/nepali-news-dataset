क्रिकेट हेर्न अब टिकट काट्नुपर्ने

काठमाडौ, फागुन ९ – नेपालमा पहिलो पटक क्रिकेट प्रतियोगिता हेर्नका लागि टिकटको ब्यवस्था गरिने भएको छ । 

नेपाल क्रिकेट संघ क्यानले आउँदो चैत १३ गतेदेखि काठमाडौमा हुने एसिसी ट्वान्टी ट्वान्टी कप क्रिकेट प्रतियोगितादेखि टिकटको ब्यवस्था गर्न लागेको हो ।

यसअघि नेपालमा क्रिकेट प्रतियोगिता हेर्नका लागि दर्शकले टिकट काट्नुपर्ने ब्यवस्था थिएन । टिकटको ब्यवस्था भएपछि दर्शकको अनावश्यक भीड नहुने र यसले समर्थकबाट हुने हुलदंगा नियन्त्रण हुने क्यानका महासचिव अशोकनाथ प्याकुरेलले बताउनुभयो । टिकटबाट संकलन भएको रकमबाट प्याराफिट ब्यवस्थित गर्ने क्यानको तयारी छ ।

एसिसी ट्वान्टी ट्वान्टी कप क्रिकेट प्रतियोगितामा नेपाल सहित अफगानस्तान, यूएई, मलेशिया, हंगकंग, ओमन, कुवेत, माल्दिभ्स, सिंगापुर र बहराईन सहभागी हुनेछन् । प्रतियोगिताको विजेता र उपविजेता नोभेम्बरमा यूएईमा हुने वर्ल्ड ट्वान्टी, टवन्टी छनोट खेल्न पाउनेछन् । अफगानस्तान र युएई भने यसअघिनै छनोटमा परिसकेको छ ।
