क्रिकेट टोली अभ्यास गर्न भारत जाने

काठमाडौ, भदौ २४ – विश्वकप क्रिकेटको छनोटको तयारीमा रहेको नेपाली राष्ट्रिय क्रिकेट टोलीले भारतका विभिन्न ठाउँमा गएर अभ्यास गर्ने भएको छ ।
भारतीय क्रिकेट बोर्ड अन्तर्गतका प्रदेशहरुसँगको सहकार्यमा नेपाली राष्ट्रिय टोली भारत भ्रमणमा जाने तयारी छ ।
नेपाल क्रिकेट संघ क्यानका अध्यक्ष टंक आङबुहाङ नेतृत्वको टोलीले भारत भ्रमण गरेर नेपाली क्रिकेट टोलीलाई प्रशिक्षण लगायतका विषयमा सहयोग गर्नेबारे छलफल गरेको थियो । सहयोग लगायतका विषयमा सोमबार क्यानले पत्रकार सम्मेलन गरेर सार्वजनिक गर्ने तयारी गरेको छ ।
क्यानका महासचिव अशोकनाथ प्याकुरेलले क्यानको बार्षिक साधारण सभा, आइसिसीको सहयोग र भारतीय क्रिकेट बोर्डसंगको सम्बन्ध बिस्तार लगायतका विषयमा पत्रकार सम्मेलनमा जानकारी दिने बताउनुभयो ।
नेपालले आउँदो नोभेम्बरमा युएईमा आइसीसी टी ट्वान्टी वर्ल्डकप छनोट र सन् २०१४ को जनवरीमा न्यूजिल्याण्डमा आइसिसी वल्र्डकप छनोट खेल्दैछ । क्यानले दुवै विश्वकपमा छनोट हुने हिसाबले तयारी थालिएको जनाएको छ ।
