ट्वान्टी ट्वान्टी विश्वकप छनोटमा नेपाल क्यानडासंग खेल्ने

काठमाडौ, चैत ७ – आईसीसी ट्वान्टी ट्वान्टी विश्वकप छनोटमा समूह चरणको अन्तिम खेलमा नेपाल मंगलवार क्यानडासंग प्रतिस्पर्धा गर्दैछ । खेल युएईको शारजहाँमा दिउँसो पौने ४ बजे हुनेछ । अघिल्लो चरण प्रवेशका लागि नेपालका लागि आजको खेल निकै महत्वपूर्ण छ ।

 

खेल जिते नेपाल उत्कृष्ट तीनमा पर्दै प्ले अफका लागि छनोट हुने छ भने हारे घर फर्किन बाध्य हुनेछ ।  समुह ए मा नेपाल क्यानडा भन्दा एक स्थान र दुई अंकले पछाडि छ । अघिल्लो चरण पुग्नका लागि क्यानडा विरुद्ध पहिले ब्याटिङ्ग गरे ५५ भन्दा बढी रनले र लक्ष्य पच्छ्याए १२ ओभर भित्र पुरा गर्नुपर्ने छ ।
समुह ए बाट लगातार ६ खेल जितेको अफगानिस्तान र ५ खेल जितेको नेदरल्याण्डस् अघिल्लो चरण प्रवेश गरिसकेका छन् । विश्वकप छनोट अन्तर्गत मंगलवार नै अफगानिस्तान र बर्मुडा, हङ्गकङ्ग र नेदरल्याण्डस्, आयरल्याण्ड र ओमान, केन्या र युगान्डा, डेनमार्क र पपुवान्यूगिनी, ईटली र नामिबिया तथा स्कटल्याण्ड र अमेरिका भिड्नेछन् ।
