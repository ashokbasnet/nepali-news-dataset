एन्फाको चुनाव रोक्न अदालतको आदेश

काठमाडौं, असोज १४ – उच्च अदालत पाटनले अखिल नेपाल फुटबल संघ एन्फाको आसन्न चुनाव सम्बन्धी काम कात्तिक ५ गतेसम्मका लागि रोक्न आदेश दिएको छ । 
कात्तिक ८ गते हुने भनिएको एन्फा अध्यक्ष र वरिष्ठ उपाध्यक्षको निर्वाचन गैरकानुनी रूपमा हुन लागेको भन्दै रेफ्रि विनोद केसी तथा एन्फाका पूर्व महासचिव लोकबहादुर शाहीले बिहीबार पुनरावेदन अदालतमा मुद्दा दर्ता गराउनुभएको थियो । 
न्यायाधीश प्रेमराज कार्कीको इजलासले दुबै पक्षलाई सुनुवाइका लागि ५ गतेका लागि अदालत बोलाउँदै त्यतिञ्जेलसम्मका लागि चुनाव सम्बन्धी कुनै काम कारवाही अघि नबढाउन भनेको छ । रेफ्री केसी र पूर्वमहासचिव शाहीले युवा तथा खेलकुद मन्त्रालय, युवा तथा खेलकुदमन्त्री, राष्ट्रिय खेलकुद परिषद्का सदस्य–सचिव, एन्फा र एन्फाको निर्वाचन कमिटीलाई विपक्षी बनाउँदै मुद्दा दायर गरेका थिए । 
निर्वाचनमा अध्यक्ष पदका लागि कार्यवाहक अध्यक्ष नरेन्द्र श्रेष्ठ र उपाध्यक्ष कर्माछिरिङ शेर्पाले उम्मेदवारी दिनुभएको छ । यस्तै, वरिष्ठ उपाध्यक्षमा दीपक खाती, गणेश थापाका साला मणि कुँवर र पूर्व गोलकिपर तथा प्रशिक्षक उपेन्द्रमान सिंहको दावेदारी रहेको छ ।
