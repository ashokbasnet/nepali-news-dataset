एन्फाले नाम दर्ता नगरिदिँदा थ्रीस्टार एएफसी कप छनौटबाट बञ्चित

काठमाडौं, मंसिर २३ – अखिल नेपाल फुटबल संघ एन्फाको हेलचक्र्याइँका कारण थ्रीस्टार क्लबले एएफसी कप छनौटको दोश्रो चरण खेल्न नपाउने भएको छ । छनोटको पहिलो चरण पार गरेर दोश्रो चरणका लागि छानिएको थ्रीस्टारको नाम अखिल नेपाल फुटवल संघ एन्फाले दर्ता नगरिदिँदा दोश्रो चरण खेल्न नपाउने भएको हो । 
एशियाली फुटवल महासंघ एएफसीले ढिलोमा नोभेम्बर २३ तारिखसम्म दर्ता गरिसक्न आग्रह गरेपनि एन्फाले कुनै प्रतिक्रिया नजनाएपछि दोश्रो चरणमा सहभागि गराउन नसकिने जानकारी सहितको पत्र एन्फालाई पठाएको हो । 
एन्फाका प्रमुख कार्यकारी अधिकृत इन्द्रमान तुलाधरले भने एएफसीलाई सहभागीताका लागि अनुरोध गरिएकाले थ्रीस्टार सहभागि हुन पाउने सवै सम्भावना सकिनसकेको जिकिर गर्नुभयो । प्राविधिक कारणले टीम दर्ता नभएको उहाँले बताउनुभयो । 
एन्फाका अध्यक्ष नरेन्द्र श्रेष्ठ र महासचिव धिरेन्द्र प्रधान बिहीबार राति नेपाल आइपुग्ने भएकाले यसबारेमा थप पहल गरिने उहाँले बताउनुभयो । एएफसीलाई नाम दर्तामा भएको त्रुटि सहित थ्रीस्टारलाई सहभागी गराउन अनुरोध गरिएको तुलाधरको भनाई छ । लिग लिडरका रुपमा छनोटको पहिलो चरण खेलेको थ्रीस्टार समूह विजेता बन्दै दोश्रो चरणका लागि छनौट भएको थियो ।
