आर्मी क्वार्टरफाइनलमा, नवयुगले गरे दुई गोल

पोखरा, वैशाख ३ । त्रिभुवन आर्मी क्लब पोखरामा जारी पाँचौ मनकामना पोखराकप फुटबल प्रतियोगिताको क्वार्टरफाइनलमा प्रवेश गरेको छ ।शुक्रबार भएको अन्तिम प्रि–क्वार्टरफाइनलमा सरस्वती युथ क्लबलाई ३–१ ले पराजित गर्दै आर्मी अन्तिम आठमा पुगेको हो ।खेलको १४औं मिनेटमा नवयुग श्रेष्ठले गोल गर्दै आर्मीलाई सुरुआती अग्रता दिलाएका थिए ।खेलको ४५औं मिनेटमा सरस्वतीका सुसान लामाले गोल फर्काएपछि खेल बराबरीको स्थितिमा पुगेको थियो ।दोसो हाफको ६१औं मिनेटमा आर्मीका धीरज तामाङले गोल गरे भने खेलको ८६औं मिनेटमा नवयुगले व्यक्तिगत् दोस्रो तथा आर्मीका लागि तेस्रो गोल गर्दै टिमलाई उत्कृष्ट जित दिलाए ।खेलको ‘म्यान अफ द म्याच’ नवयुग श्रेष्ठ घोषित भए ।आर्मीले क्वार्टरफाइनलमा वैशाख ६ गते थ्रीस्टार क्लबसँग खेल्ने छ ।शनिबार हुने पहिलो क्वार्टरफाइनलमा नेपाल पुलिस क्लब र सशस्त्र प्रहरीको एपीएफ टिम भिड्ने छन् ।
