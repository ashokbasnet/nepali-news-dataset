बलले लागेर ज्यान गुमाएका क्रिकेटरको जर्सी नम्बर खारेज

काठमाडौं, मंसिर १३ - अष्ट्रेलियाली क्रिकेट खेलाडीले एक दिवसीय क्रिकेटमा ६४ नम्बरको जर्सी अब कहिल्यै नलगाउने भएका छन् । ६४ नम्बर अंकित जर्सी अष्ट्रेलियाका ओपनर ब्याट्सम्यान फिलिप ह्यूजले लगाउने गर्थे ।
ह्यूजको खेलका क्रममा बलले गर्दनमा लागेर गएको बिहीबार निधन भएपछि उनीप्रति शोक जनाउँदै अष्ट्रेलियाले ६४ नम्बरको जर्सी प्रयोग नगर्ने निर्णय गरेको हो । २५ वर्षका ह्यूजको बलले लागेर गम्भीर घाइते भएको २ दिनपछि निधन भएको थियो । ‘मैंले क्रिकेट अष्ट्रेलियालाई एक दिवसीय क्रिकेटको ६४ नम्बरको जर्सीलाई हटाउन आग्रह गरें’ अष्ट्रेलियाली क्रिकेट टिमका कप्तान माइकल क्लार्कले भने ‘जसमा उनीहरु (क्रिकेट अष्ट्रेलियका अधिकारीहरु) सहमत भए ।’
ह्यूजको आउँदो बुधबार अन्त्येष्टि गरिने छ । त्यसैले बिहीबारदेखि सुरु हुने भनिएको भारतसँगको पहिलो टेष्ट पनि रद्द गरिएको छ । अष्ट्रेलियाको घरेलु क्रिकेट श्रृखला शेफिल्ड शिल्डमा न्यू साउथ वेल्स  र साउथ अष्ट्रेलियाबीचको ४ दिवसीय खेलको पहिलो दिन तिव्र गतिका बलर सिन एबोट्टले फ्याकेको बलले उनलाई गर्दनमा लागेको थियो ।
