राष्ट्रव्यापी नोभिस बक्सिङ सुरु

काठमाडौं, जेठ २० - नेपाल बक्सिङ संघको आयोजनामा दोश्रो राष्ट्रव्यापी नोभिस बक्सिङ प्रतियोगिता मंगलबारदेखि राष्ट्रिय टेबलटेनिस प्रशिक्षण केन्द्र, लैनचौरमा सुरु भएको छ ।
पहिलो दिन १५ देखि १८ वर्षको पुरुष ५२ केजीमा थानकोटका सुसाङ्ग बलले झापाका सागर विक, उदयपुर ‘ए’ का प्रवेश मगरले दाङका सन्तोष राना, मकवानपुरका सागर डंगोलले दमकका धर्मेन्द्र लिम्बू तथा उदयपुर ‘सी’ का गुन्जनकुमार ढकालले कैलालीका हिमालबहादुर थापालाई पराजित गर्दै विजयी सुरुआत गरे ।
सोही उमेरसमूहको पुरुष ४९ केजीमा दाङका जनक चौधरीले चितवनका सुरज राना मगर, कपिलवस्तुका रत्न शाहीले बाँकेका शिव विक, उदयपुर ‘ए’ अनिल मगरले आफ्नै ‘बी’ टिमका सुरज थापा मगर, कञ्चनपुरका गौरव चन्दले मेघदूतका ललित नाथ, नक्सालका पवनकुमार श्रेष्ठले सुनसरीका उत्सव लिम्बू तथा टोटल फिट्नेसका तेज पुन मगरले झापाका दिनेश थापालाई पहिलो चरणमा हराए । सल्यानका स्टोन रोका मगरले सुर्खेतका बासुदेव खाँडबाट वाकओभर पाए ।
प्रतियोगितामा पुरुषतर्फ १५ देखि १८ वर्षमा ६५ खेलाडीले ६ स्वर्णका लागि प्रतिस्पर्धा गर्ने छन् भने १९ देखि २५ वर्षमा ७६ खेलाडीले ९ स्वर्णका लागि भिड्ने छन् । महिलामा १५ देखि २५ वर्षमा ३१ खेलाडीले ७ स्वर्णका लागि प्रतिस्पर्धा गर्नेछन् । ३२ टिम सहभागी प्रतियोगिता शनिबारसम्म जारी रहनेछ । प्रतियोगितामा यसअघि कुनैपनि प्रतियोगिता नखेलेका खेलाडी मात्र सहभागी छन् ।
