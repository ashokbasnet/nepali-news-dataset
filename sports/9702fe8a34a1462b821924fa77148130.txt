ए डिभिजन सुपर लिग : आरसिटीसँगको बराबरीले आर्मीलाई धक्का

काठमाडौं, चैत १५ - सहिद स्मारक ए डिभिजन सुपर लिग फुटबल अन्तर्गत विहीवार भएको खेलमा रानीपोखरी कर्नर टीम आरसिटीसँग बराबरीमा रोकिए पछि दोश्रो स्थानको दौडमा रहेको नेपाल आर्मीलाई धक्का लागेको छ ।

दशरथ रंगशालामा गोलरहित बराबरी खेल्दै आर्मीले आठौं स्थानमा रहेको आरसिटीसँग अंक बाँडेको छ ।

यो बराबरी पछि तेश्रो स्थानमा रहेको आर्मीको २१ खेलबाट ३६ अंक छ । उसको दोश्रो स्थानमा पुग्ने संभावना कायम रहे पनि अलि कठिन बनेको छ ।

यो बराबरीले ३८ अंकसहित दोश्रो स्थानमा रहेको मनाङ मर्स्याङ्दी क्लवलाई केही फाइदा पुगेको छ ।

 ४३ अंक बटुलेको थ्री स्टार क्लवले उपाधि यसअघि नै जितीसकेको छ ।
