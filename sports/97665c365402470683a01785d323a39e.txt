त्रिवेणी कपको उपाधि सामना क्लबलाई

लमजुङ, पुस २० – त्रिवेणी कप राष्ट्रब्यापी फुवटल प्रतियोगिताको उपाधि तनहुँ तुरतुरेको सामना युवा क्लबले जितेको छ । शनिबार भएको फाइनल खेलमा मनाङको बिपी तरुण युवा क्लबलाई १–० ले हराउँदै तुरतुरेले उपाधिसँगै १ लाख रुपैयाँ जितेको हो ।
निर्धारित समयमा दुबै टोलीले गोल गर्न नसकेपछि थपिएको समयको पाँचौ मिनेटमा नै सामनाका विश्व अधिकारीले गोल गरेर टिमलाई जिताएका हुन् । हारपछि बिपी तरुण युवा क्लबले ५० हजार रुपैयाँमा चित्त बुझाएको छ ।
सेमिफाइनलमा पुगेका गाउँशहरको मुनलाइट युवा क्लब र वेसीशहर युथ सोसाइटीले १५/१५ हजार रुपैयाँ पुरस्कार पाएका छन् । विजेता टिमलाई लमजुङ क्षेत्र नम्बर १ बाट सभासदमा निर्वाचित जमिन्द्रमान घलेले पुरस्कार वितरण गर्नुभयो ।
प्रतियोगितामा बिपी तरुण क्लबका कान्छा लामा उत्कृष्ट खेलाडी भए । ४/४ गोल गरेका बिपी तरुण क्लबका तेज लामा र मुनलाइट क्लबका कञ्जु रसाइलीले सर्वाधिक गोलकर्ता भए । उत्कृष्ट खेलाडी र सर्वाधिक गोलकर्ताले ७/७ हजार रुपैयाँ पाएका छन् ।
फेयर प्ले उपाधि भने बाग्लुङपानी युवा क्लबले पाएको छ । पुस १२ गतेदेखि सुरु भएको प्रतियोगितामा लमजुङ र छिमेकी जिल्लाका गरी ३३ टिम सहभागी थिए ।
