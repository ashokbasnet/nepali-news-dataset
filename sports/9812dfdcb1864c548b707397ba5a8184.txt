पारस खड्का र जगत टमाटा गरे १९ सदस्यीय टोलीको बिदाइ

काठमाडौं, जेठ ३ । काठमाडौंको ग्रेट हिमालयन क्रिकेट एकेडेमीले आफ्नो १७ वर्षमुनिको टोलीलाई अभ्यास खेल र प्रशिक्षणका लागि बंगलादेश लैजाने भएको छ ।एकेडेमीले १७ वर्षमुनिको टोलीलाई बंगलादेश क्रिराशिखा पोर्टीस्थान एकेडेमी बीकेएसपीसँग पाँचओटा एक दिवसीय प्रतियोगिता खेलाउन त्यसतर्फ लैजान लागेको हो ।आगामी मे १९ देखि २६ सम्म ढाकामा नेपाली टोलीले बीकेएसपीको १७ वर्षमुनिको टोलीसँग मैत्रीपूर्ण खेल खेल्ने कार्यक्रम छ ।सोमबार काठमाडौंमा आयोजित एक कार्यक्रममा राष्ट्रिय क्रिकेट टोलीका कप्तान पारस खड्का र प्रशिक्षक जगत टमाटाले बंगलादेश जाने १९ सदस्यीय टोलीलाई बिदाइ गरे ।सो अवसरमा राष्ट्रिय टोलीका कप्तान पारस खड्काले बंगलादेशको प्रसिद्ध एकेडेमीको टिमसँग खेल्न पाउनु र त्यहाँ प्रशिक्षण गर्न पाउनु नेपाली युवा खेलाडीका लागि ठूलो अवसर भएको प्रतिक्रिया दिए ।नेपाली टोली मंगलबार (भोलि) साँझ बंगलादेश प्रस्थान गर्नेछ ।
