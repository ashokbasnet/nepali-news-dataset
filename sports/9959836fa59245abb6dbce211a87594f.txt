छैटौं राष्ट्रिय खेलकुद : टेबलटेनिसमा प्रहरीलाई थप २ स्वर्ण

कञ्चनपुर, फागुन १८ - छैटौं राष्ट्रिय खेलकुदको टेबलटेनिसतर्फ नेपाल प्रहरीले बिहीबार थप दुई स्वर्ण जितेको छ । प्रहरीले महिला डबल्स र मिक्स डबल्समा स्वर्ण चुम्दै टेबलटेनिसमा स्वर्ण संख्या चार पु¥यायो वुधवार प्रहरीले पुरुष र महिलाको टिम स्पर्धामा स्वर्ण हात पारेको थियो ।

 

कृषि विकास कार्यालयको हलमा भएको महिला डबल्स फाइनलमा प्रहरीका नविता श्रेष्ठ र रेणुका खत्रीको जोडीले प्रहरीकै एलिना महर्जन र रविना देशारको जोडीलाई सीधा सेटमा ११–४, ११–५ र ११–६ ले पराजित गरे । एपिएफका सेलिशा खड्गी र सोनु थापा मगर तथा पश्चिमाञ्चलका काजोल रौनियार र मनिता चित्रकारको जोडीले काश्य पाए ।

मिक्स डबल्सको उपाधि भिडन्तमा प्रहरीका अजय सुवाल र नविता श्रेष्ठको जोडीले प्रहरीकै दीप साउन र रेणुका खत्रीको जोडीमाथि ९–११, ११–३, ११–२ र १२–१० को जित निकाले । मध्यमाञ्चलका सोनु गुप्ता र सनिशा श्रेष्ठ तथा एपीएफका शिवसुन्दर गोठे र सोनु थापा मगरको जोडीले काश्य जिते ।
