भारत्तोलनमा आर्मी अग्र स्थानमा, दिनेश श्रेष्ठले बनाए नयाँ कीर्तिमान

सप्तरी, पुस १२ – सातौं राष्ट्रिय खेलकुद प्रतियोगिता अन्तर्गत राजविराजमा भएको पुरुष तथा महिला भारत्तोलन प्रतियोगितामा विभागीय टोली नेपालल आर्मी ५ स्वर्ण ७ रजत र १ कास्य पदकसहित अग्र स्थानमा छ ।
त्यस्तै अर्का विभागीय टोली नेपाल प्रहरी ४ स्वर्ण, २ रजत र २ कास्यसहित दोस्रो स्थानमा छ । यसैगरी पुर्वाञ्चल २ स्वर्ण र १ रजत सहित तोस्रो स्थानमा छ । मंगलबार सम्पन्न महिलातर्फको ६९ केजी तौल समूहमा नेपाल प्रहरीकी राज्यलक्ष्मी थापा १ सय ३६ केजी उचालेर स्वर्ण, नेपाली सेनाकी उषा खड्काले १ सय २५ केजी उचालेर रजत तथा नेपाल प्रहरीकी जानकी वुढाले १ सय १२ केजी उचालेर कास्य पदक प्राप्त गरेका छन् । 
महिलातर्फ कै ७५ केजी तौल समूहमा पुर्वाञ्चलकी शान्ति चौधरी १ सय ३५ केजी तौल उचालेर स्वर्ण पदक प्राप्त गरेकी छिन् । यसै समूहमा १ सय २६ केजी तौल उचालेर नेपाली सेनाकी मनु कुमारी वन रजत तथा १ सय २३ केजी उचालेर नेपाल प्रहरीकी लक्ष्मी वन कास्यप दक प्राप्त गरेकी छिन् ।
पुरुषतर्फको ९४ केजी तौल समूहमा नेपाली सेनाका दिनेश श्रेष्ठले २ सय ६८ केजी तौल उचालेर नयाँ कीर्तिमान रच्दै स्वर्ण पदक हात पारेका छन् । आफनै नाममा रहेको २ सय ६४ केजीको कीर्तिमान भंग गर्ने क्रममा उनले स्न्याचतर्फ १ सय १८ र क्लिन एण्ड जर्कतर्फ १ सय ५० केजी भार उचालेका थिए ।
नेपाल प्रहरीका श्रीकृष्ण महर्जनले २ सय १५ केजी उचालेर रजत तथा मध्यमाञ्चलका उज्ज्वलकुमार झाले १ सय ७५ केजी उचालेर कास्य पदक प्राप्त गरेका थिए । पुरुष र महिला गरी १५ तौल समूहमा हुने प्रतिस्पर्धामा मंगलबारसम्म १२ तौल समूहको प्रतिस्पर्धा सकिएको तथा तीन तौल समूहमा वुधबार प्रतिस्पर्धा हुने भारत्तोल संघ सप्तरीका अध्यक्ष महेश यादवले जानकरी दिएका छन् ।
