नेपाली क्रिकेट इतिहासमा महत्वपूर्ण दिन

रोसन पुरी/उज्यालो
नेपाल र हङकङबीचको खेलको लाइभ अपडेट
काठमाडौं, चैत २ – नेपाली क्रिकेट इतिहासमा आजको दिन सबैभन्दा महत्वपूर्ण दिन बनेको छ । आज नेपालले आइसिसी ट्वान्टी ट्वान्टी विश्वकप क्रिकेट खेल्दैछ । अन्तर्राष्ट्रिय क्रिकेट खेल्न थालेको १८ वर्षको प्रतिक्षा र मेहनतपछि नेपालका लागि यो ऐतिहासिक क्षण आएको हो ।
बेलुकी सवा सात बजे बंगलादेशको चट्गाउँमा रहेको जोहर अहमद चौधरी स्टेडियममा नेपाली समय अनुसार बेलुकी सवा सात बजे नेपालले हङकङसँग खेल्नेछ । खेलको स्टार स्पोटर्स लगायत ख्याती प्राप्त टेलिभिजन च्यानलहरुले प्रत्यक्ष प्रशारण गर्नेछन् । नेपाली नागरिकका लागि घरमै बसेर टेलिभिजनमा नेपाली टोलीले विश्वकप खेलेको अवसर पनि जुर्नेछ । झण्डै दुईहजारको हाराहारीमा  नेपाली दर्शक तथा सर्मथक आज चटगाउँ मैदानमा पुग्नेछन । जहाँ उनीहरुले खेल अवधीभर नेपाली क्रिकेट टोलीलाई साथ दिनेछन् ।
नेपाल र हङकङबीचको खेल हेर्न काठमाडौ सहित शहरमा ठूला टेलिभिजन स्क्रिनको व्यवस्था गरिएको छ । उद्घाटन खेलमा भने आयोजक बंगलादेश र अफगानस्तानबीच दिउँसो सवा तीनबजे ढाकामा प्रतिस्पर्धा हुनेछ ।   
अन्तर्राष्ट्रिय क्रिकेट काउन्सिल आइसिसीको सदस्यता लिएको २६ वर्षपछि नेपाली क्रिकेट टोलीले अहिलेसम्मकै ठूलो प्रतियोगिता खेल्न लागेको हो । नेपालले सन् १९८८ मा आइसिसीको सदस्यता पाएको थियो । तर त्यसको ठिक आठ वर्षपछि अर्थात सन १९९६ देखि अन्तर्राष्ट्रिय प्रतियोगितामा भाग लिन थालेको थियो ।
कसरी खेल्छ नेपाल ?
क्रिकेट मात्रै नभएर कुनै पनि खेलमा आजको खेल नेपालको पहिलो विश्वस्तरीय सहभागिता हो । अभ्यास खेलमा राम्रो गर्न नसकेपनि नेपालका ओपनर सुवास खकुरेल र सागर पुनले नै नेपालको ओपनिङ्ग गर्नेछन् । ज्ञानेन्द्र मल्ल, पारस खड्का, शरद भेषवाकरले मध्यपंक्ति सम्हाल्नेछन भने विनोद भण्डारी र नरेश बुढाऐरले आक्रामक व्याटिङ लाइनलाई अगाडि बढाउने नेपाली क्रिकेट टोलीका प्रशिक्षक पुवुदु दसानायकेले बताएका छन् ।
शक्ति गौचन, बसन्त रेग्मी, सोमपाल कामी र जितेन्द्र मुखियाले पनि अन्तर्राष्ट्रिय प्रतियोगितामा आफूलाई अब्बल बनाउने तयारी गरेका छन् । नेपालको  समूहमा बंगलादेश, हङकङ र अफगानिस्तान छन् । त्यस्तै अर्को समूहमा नेदरल्याण्डस, आयरल्याण्ड, जिम्बावे र युएई छन । यी दुवै समूहबाट शीर्षस्थानका एक एक टोली सूपर टेनमा प्रवेश गर्नेछन् । सुपर टेनमा भारत, पाकिस्तान, श्रीलंका, दक्षिण अफ्रिका, अष्ट्रेलिया, इग्ल्याण्ड, न्यूजिल्याण्ड र वेष्टईन्डीज छन । समूह चरण पार गर्ने  दुईटोलीसंगै सुपर टेनमा विश्वकपका लागि प्रतिस्पर्धा हुनेछ ।
सोमपाल प्रतियोगिताभरिकै कान्छा खेलाडी
आइसिसी ट्वान्टी ट्वान्टी विश्वकप क्रिकेटमा सहभागी हुने १६ वटा टोलीमध्ये नेपाली टोली सबैभन्दा कम उमेरको टोली रहेको छ । अन्तर्राष्ट्रिय सञ्चार माध्यमले नेपाली टोलीका कुनैपनि सदस्य ३० वर्षमाथिका नभएको भन्दै नेपाललाई वल्र्डस योङ्गेस्ट टिम भनेर प्रशंसा गरेका छन् ।
नेपाली क्रिकेट टोलीमा शक्ति गौचन मात्र २९ नाघेका खेलाडी हुन भने १६ वटा देशमा सबैभन्दा कान्छा खेलाडी नेपाली बलर सोमपाल कामी हुन् । उनको उमेर १८ वर्ष ४२ दिन मात्रै छ । त्यसैले नेपाली क्रिकेट टोलीका बारेमा आइसीसीको वेवसाईट, क्रिकइन्फो लगायत क्रिकेट सम्बन्धी वेवसाईट तथा विभिन्न देशका पत्रपत्रिकाले नेपाली क्रिकेटलाई राम्रो स्थान दिएका छन ।
पारस र इरफान जुनसुकै बेला खेल बदल्न सक्छन्  
नयाँ टोली भएकाले पनि नेपालको खेलले अन्तर्राष्ट्रिय चर्चा पाएको छ । नेपाल मात्र होइन आज नेपालसंग खेल्ने हङकङ पनि प्रतियोगितामा पहिलो पटक सहभागिता जनाउने टोली हो । नेपाल र हङकङका दुईजना खेलाडीलाई अन्तर्राष्ट्रिय क्षेत्रमा निक्कै महत्वका साथ हेरिएको छ ।
नेपाली क्याप्टेन पारस खड्का र हङकङका अलराउण्डर ईरफान अहमदले नै दुवै टोलीको खेल जुनसुकै बेला परिवर्तन गर्नसक्ने क्षमता राख्छन् । यसअघि नेपाल र हङकङबीच भएका पाँचवटा खेलमा नेपालले तीनवटामा विजयी हासिल गरेको छ भने हङकङले दुईवटामा जितेको छ । नेपाली टोलीले आइसिसीस्तरको दुवै खेलमा हङकङलाई पराजित गरेको छ । युएईमा भएको ट्वान्टी ट्वान्टी विश्वकप छनोटमा नेपालले पाँच विकेटले हङकङलाई हराएर बंगलादेशको यात्रा तय गरेको थियो । तर नेपालले बंगलादेशमा भएका दुईवटै अभ्यासमा खराब नतिजा निकालेको छ भने हङकङले दुवै अभ्यासमा सफलता पाएको छ ।
नेपालले समूह चरणमा टेष्ट मान्यता बंगलादेश र अफगानिस्तानसंग पनि प्रतिस्पर्धा गर्नेछ ।  हङकङले सन् १९६९ मा आइसिसीको सदस्यता पाएको थियो । हङकङका सबैजसो खेलाडी पाकिस्तानी मूलका छन् । त्यसमध्य धेरैले पाकिस्तानमै क्रिकेट सिकेका छन् । सन् २००१ मा आइसीसीको सदस्ता पाएको अफगानिस्तानले भने संसारमै चर्चा पाएको छ । उसले पछिल्लो समय बंगलादेशलाई समेत हराएको छ ।
दुवै फरम्याटका विश्वकपका लागि अफगानिस्तान छनोट भैसकेको छ । अफगानिस्तानले यसअघि पनि विश्वकप खेलिसकेको छ । त्यसैले नेपाली क्रिकेट टोलीबाट धेरै आशा र धेरै निराशा राख्नु राम्रो हुनेछैन ।
पाकिस्तानी मुलका खेलाडीनै नेपालका चुनौती
पछिल्ला अभ्यास खेललाई आधार मान्ने हो भने नेपाली टोलीमा अनुभवको कमी र सुधार गर्नुपर्ने पक्ष धेरै छन । नेपाल र हङकङ अहिले डिभिजन टू मा छन भने हङकङले एकदिवशीय मान्यता समेत प्राप्त गरेको छ । एशियामा टेष्ट मान्यता पाएका देश बाहेको वरियातामा नेपाल भन्दा हङकङ एक स्थान माथी छ । हङकङको टोलीमा पाकिस्तानमै क्रिकेट खेलेका खेलाडी छन् ।
एक दुई जना बाहेक सबै खेलाडी पाकिस्तानी मुलका छन् । हङकङको टोलीमा पाकिस्तानी मुलका तनविर अफजल, वाकस बरकात, निजकात खान, नदिम अहमद,  हसिम अम्जाद लगायतका खेलाडी छन् । त्यति मात्र होइन हङकङका की अर्थात साँचो मानिएका अलराउण्डर इरफान अहमद पनि पाकिस्तानी मुलका हुन् ।
तस्बिर साभारः आइसिसी
