नेइमारको ठाउँमा यसकारण डि मारिया चाहन्छ बार्सिलोना, चार कारण

भदौ ७ – स्टार खेलाडी नेइमार फ्रेन्च क्लब पेरिस सेन्ट जर्मेन (पिएसजी) गएपछि केही दवावमा देखिएको स्पेनिस क्लब बार्सिलोना नेइमारको ठाउँ लिन सक्ने खेलाडीको खोजिमा छ ।   
बार्सिलोनाका स्टार स्ट्राइकर लियोनल मेस्सीले पनि नेइमारको ठाउँ लिन सक्ने खेलाडीका बारेमा प्रशिक्षक अर्नेस्टो वेलवेर्डेसँग कुरा गरिरहेका छन् । मेस्सीले बार्सिलोनासँगको सम्झौतामा हस्ताक्षर गर्न बाँकी हुनु र इंग्लिस क्लब म्यानचेस्टर सिटीले मेस्सीलाई ३ सय मिलियन युरो अफर गर्नुले बार्सिलोना केही समस्या देखिएको छ । क्लबले भित्र्याउने खेलाडी र आगामी योजनाको पर्खाइमा मेस्सी छन् । 
यस्तोमा मेस्सीले नेइमारको ठाउँ लिनसक्ने चार खेलाडीबारे प्रशिक्षकसँग कुरा गरेका थिए । ओस्माना डेम्बेल, पाउलो डिबाला, एन्जेल डि मारिया, एन्टोनी ग्रिजम्यानबारे कुरा चले पनि बार्सिलोना डि मारिया भित्र्याउने योजनामा छ ।  
नेइमारको जस्तै विशेषता 
बार्सिलोना भित्रने खेलाडी नेइमारको बराबरी हुनुपर्ने दबाब छ । बार्सिलोना नेइमारसँग मिल्दो खुबी भएको खेलाडीको खोजीमा छ । राम्रो प्रदर्शन गर्न सक्ने र विपक्षीलाई दबाबमा राखेर डिफेन्स लाइन तोड्न सक्ने खुबि डि मारियासँग छ । दुवै साइडबाट खेल्न सक्ने र राम्रो डिफेन्स पनि देखाउन सक्ने खुबिमा नेइमारभन्दा डि मारिया अघि रहेको फुटबल विश्लेषकहरु बताउँछन् । खेल कौशलमा पनि डि मारिया नेइमारभन्दा कम छैनन् ।  
मेस्सीसँगको सम्बन्ध
डि मारिया र मेस्सीबिचको सम्बन्ध निकै राम्रो छ । उनीहरु एउटै देश अर्जेन्टिनाका भएकाले पनि बार्सिलोना डि मारियालाई चाहन्छ । योसँगै बार्सिलोनाका दिग्गजहरुसँग मिल्न सक्ने र प्रशिक्षक अर्नेस्टो वेलवेर्डेको योजनासँग पनि मिल्ने कारण डि मारिया रोजाइमा छन् । मेस्सीले पनि डि मारियाबारे प्रशिक्षकसँग कुरा गरिरहेका छन् ।  
राम्रो खेल प्रदर्शन
२९ वर्षका डि मारिया गएको केही वर्षदेखि राम्रो खेल प्रदर्शन गरिरहेका छन् । रियल मड्रिडमा आफ्नो कला देखाएर म्यानचेस्टर युनाइटेड त्यसपछि पिएसजी गएका डि मारिया सबै क्लबमा फिट देखिएका छन् । लिग वानमा अहिले उनको प्रदर्शनको फुटबल जगतमा चर्चा हुने गर्दछ ।  
असाधारण क्षमता
डि मारिया फुटबल जगतको विवाद र चर्चामा धेरै नआए पनि उनको खेलका प्रशंसक निकै छन् । उनले अर्जेन्टिनाका लागि खेल्दा होस् वा क्लबका लागि विपक्षी खेलाडीलाई रोकिने मौका दिँदैनन् । उनको गतिशील क्षमता र टिमका अरु साथीसँगको खेलमा देखिने साझेदारी निकै राम्रो मानिन्छ । बल बढाउँदा, पास दिँदा, क्रस हान्दा वा पोस्टमा प्रहार गर्दा डि मारिया आफ्ना साथी खेलाडीसँगै विपक्षीमा तिखो नजर राख्छन् ।
