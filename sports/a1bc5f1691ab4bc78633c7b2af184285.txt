प्रथम लुम्बिनी राष्ट्रिय च्याम्पियनसिपको उद्घाटन

काठमाडौं, पुस ९ - प्रथम लुम्बिनी राष्ट्रिय च्याम्पियनसिपअन्तर्गत विभिन्न ३३ खेलका राष्ट्रिय प्रतियोगिताको सामूहिक उदघाटन गरिएको छ ।
मंगलबार त्रिपुरेश्वरस्थित राष्ट्रिय खेलकुद परिषद्को कभर्डहलमा राखेप अध्यक्ष युवा तथा खेलकुद मन्त्री रामकुमार श्रेष्ठले एक कार्यक्रमबीच च्याम्पियनसिपको उदघाटन गर्नुभएको हो ।
च्याम्पियनसिपअन्तर्गत २५ औं पुरुष तथा चौथो महिला राष्ट्रिय बक्सिङ प्रतियोगिता पनि मंगलबारैदेखि नै राखेप कभर्डहलमा सुरु भएको छ ।
फुटबललाई ४० लाख, क्रिकेटलाई १५ लाख मात्रै
उदघाटनकै अवसरमा च्याम्पियनसिपमा समावेश विभिन्न ३३ खेलका राष्ट्रिय संघलाई प्रतियोगिता सञ्चालन गर्न राखेपले आर्थिक सहयोग समेत उपलब्ध गराएको छ ।
सबैभन्दा बढी पाउनेमा अखिल नेपाल फुटबल संघ रहेको छ । फुटबलले दुई शीर्षक लिग र राष्ट्रिय प्रतियोगिताका लागि समान २०–२० गरी ४० लाख रुपैयाँ पायो । एकै शीर्षकमा सबैभन्दा धेरै रकम पाउनेमा भने नेपाल कराते महासंघ रह्यो ।
कराते महासंघलाई २८ लाख रुपैयाँ प्रदान गरियो । सबैभन्दा थोरै नेपाल बुदोकैदो फुलकन्ट्याक्ट संघले २ लाख पायो । बुदोकैदोपछि नेपाल साइक्लिङ संघले २ लाख ५० हजार रुपैयाँ प्राप्त गर्‍यो ।
गोल्फ, लनटेनिस र विलियर्ड तथा स्नुकर संघले ३–३ लाख, सफ्टटेनिस, स्क्वास र्‍याकेट्स, कुस्ती, बुद्धिचाल, आर्चरी र जिम्न्याष्टिकले ४–४ लाख, शारीरिक सुगठन, फुलकन्ट्याक्ट कराते महासंघ र पौडी संघले ५–५ लाख, सुटिङ संघले ५ लाख ५० हजार, तेक्वान्दो (एनआईटीएफ) ले ६ लाख, तेक्वान्दो युनियन, हक्की, टेबलटेनिस, भारोत्तोलन र जुडो संघले ७–७ लाख रुपैयाँ हात पारे ।
बक्सिङ र एथलेटिक्स संघले ८–८ लाख, ब्याडमिन्टनले ९ लाख, ह्यान्डबल र कबड्डीले १०–१० लाख, उसुले १२ लाख तथा भलिबल र क्रिकेटले १५–१५ लाख पाए ।
नेपाल बास्केटबल संघलाई दक्षिण एसियाली च्याम्पियनसिप गराउन १८ लाख रुपैयाँ दिइयो । च्याम्पियनसिपअन्तर्गतको राष्ट्रिय प्रतियोगिता बास्केटबल संघले आन्तरिक श्रोत, प्रायोजक खोजेर गर्ने सहमति भएकाले दक्षिण एसियाली च्याम्पियनसिपका लागि १८ लाख दिइएको खेलकुद प्रतियोगिता विभागका प्रमुख समेत रहेका राष्ट्रिय प्रतियोगिता समन्वय समितिका संयोजक कमल खनालले बताउनुभयो । तेक्वान्दो संघले २० लाख रुपैयाँ प्राप्त गर्‍यो ।
च्याम्पियनसिपमा समावेश ३३ खेल मध्ये ३० खेल माघ १५ गतेसम्म सम्पन्न हुनेछ । विविध कारणले पौडी र गल्फ चैत तथा शारीरिक सुगठन फागुनलाई तय गरिएको छ । २० खेल काठमाडौं उपत्यकामा केन्द्रीत छन भने १३ खेल मोफसलका विभिन्न जिल्लामा हुने छन् ।
