९८ औं मिनेटमा सान्चेजको गोल, चेल्सीको नजिक पुग्यो आर्सनल

माघ १० – इन्जुरी समयमा पाएको पेनाल्टीमा एलेक्स सान्चेजले गरेको गोलबाट जित निकाल्दै आर्सनल इंग्लिस प्रिमियर लिगको दोस्रो स्थानमा उक्लिएको छ । लिग अन्तर्गत आइतबार राति घरेलु मैदानमा भएको खेलमा आर्सनलले बनर्लीलाई २–१ ले हराएको हो । १० खेलाडीमा सीमित भएको आर्सनलले श्कोड्रन मुस्ताफी र एलेक्स सान्चेजले गोल गरे । हल सिटीका लागि एन्ड्रे ग्रेले एक गोल गरे । ६५ औं मिनेटमा ग्रानिट जाका रातोकार्ड खाँदै मैदानबाट बाहिरिएपछि आर्सनल १० खेलाडीमा सीमित भएको थियो । पहिलो हाफमा गोलरहित बराबरी भएको खेलमा ५९ औं मिनेटमा मुस्ताफीले गोल गर्दै आर्सनललाई सुरुवाति अग्रता दिलाए । इन्जुरी समयको तेस्रो मिनेटमा बर्नलीले पेनाल्टी पायो । त्यसलाई सदुपयोग गर्दै ग्रेले बर्नलीका लागि बराबरी गोल फर्काए । तर इन्जुरी समयको आठौं मिनेटमा आर्सनलले पेनाल्टी पायो । त्यसलाई सदुपयोग गर्दै सान्चेजले आर्सनललाई २–१ को जित दिलाए ।जितपछि २२ खेलबाट ४७ अंकसहित आर्सनल दोस्रो स्थानमा छ । शीर्ष स्थानको चेल्सीको समान २२ खेलबाट ५५ अंक छ । ४६ अंक भएको टोटनह्याम तेस्रो स्थानमा झरेको छ । राति भएको अर्को खेलमा साबिक विजेता लेस्टर सिटी साउथह्यामप्टनसँग ३–० ले पराजित भयो ।
