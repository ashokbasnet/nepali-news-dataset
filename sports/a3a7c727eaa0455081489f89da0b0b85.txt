खराब हारबाट उठेर सेल्टिकको शानदार जित

साउन ६ – स्कटिस च्याम्पिन सेल्टिक च्याम्पियन्स लिग छनौटको तेस्रो चरणमा प्रवेश गरेको छ । बुधबार राति भएको दोस्रो चरणको छनौटको दोस्रो लेगमा जिब्रालटारको लिंकन रेड इम्पसलाई ३–० ले हराएर समग्रमा ३–१ को जितसहित तेस्रो चरणमा प्रवेश गरेको हो । पहिलो लेगमा स्कटल्याण्डको लिग च्याम्पियन सेल्टिक लिंकन रेड इम्पससँग १–० ले पराजित भएको थियो । घरेलु मैदानमा भएको दोस्रो लेगमा सेल्टिकको जितमा तीनै गोल पहिलो हाफमा नै भएको थियो । सेल्टिकका लािग २३ औं मिनेटमा मिकाइल लसटिग, २६ औं मिनेटमा लि ग्रेफेथ र २९ औं मिनेटमा प्याट्रिक रोबर्ट्सले एक एक गोल गरे ।
पहिलो लेगमा अर्ध व्यवसायिक फुटबल क्लब लिंकनले अप्रत्यासित रुपमा सेल्टिकलाई हराएको थियो । अग्नि नियन्त्रक, प्रहरी तथा ट्याक्सी ड्राइभर खेलाडीका रुपमा रहेको लिंकनसँगको हार सेल्टिकको इतिहासमै सबैभन्दा खराब थियो ।
