तराईको तापमा क्रिकेटको राप

कैलाली, जेठ ६ – घर बाहिर निस्कँदा चर्को घाम । भित्र बसिरहँदा पनि हपहपी गर्मी । तराईका बासिन्दा चर्को घाम र उखरमाउलो गर्मीले उकुसमुकुस भइरहेका छन् । तराईको यही तापमा क्रिकेट खेलको राप पनि थपिएको छ ।
सुदूरपश्चिममा पहिलो पटक आयोजना भएको नेपाल प्रिमियर लिगका खेलाडी, दर्शक र अम्पायरहरुले गर्मीको कुनै महसुस नै नभएको बताएका छन । एनपीएल भईरहेको धनगढी र महेन्द्रनगरमा तापक्रम झण्डै ३९ देखि ४१ डिग्री सेल्सियस रहने गरेको छ ।
यस्तो गर्मीमा सडकमा हिँड्नसमेत मुश्किल पर्छ । तर खेल्ने र खेल हेर्नेलाई गर्मीले पटक्कै छोएको छैन ।
‘मलाई त क्रिकेट हेरिहेका बेला गर्मीको परवाह नै हुँदैन’ विसाल वारियर्सका लागि हुटिङ गरिरहेका धनगढी नगरपालिका ३ बोराडाँडीका राजेश भट्टले भन्नुभयो, ‘त्यसमा नेपाली टोलीका कप्तान भएकाले, त्यो मेरो रोजाइको टीम हो ।’
भारतमा भइरहेको आईपीएलका लागि दिउँसोदेखि मध्यरातसम्म टेलिभिजनमा झुण्डिरहने दर्शकले धनगढीको फाप्ला र महेन्द्रनगरको कभर्ड हलको खेल मैदानमा आफ्नै मौलिकता भएको एनपिएल प्रत्यक्ष हेर्न पाउँदा गर्मी बिर्सेका हुन ।
‘विनोद भण्डारी हाम्रो क्षेत्रका कप्तान हुन, उनको टोलीको खेल भएका दिन त ४१ डिग्रीको तापक्रम नै कहाँ जान्छ ? थाहा हुँदैन’ बैतडीबाट कैलाली बहुमुखी क्याम्पसमा अध्ययनका लागि आएका निराजन थापाले भन्नुभयो ।
दिउँसोका बेला बजार क्षेत्रमा गर्मीका कारण सुनसान हुन थालेपनि, फाप्ला मैदानमा खासै गर्मीको महसुुस नभएको खेलाडीहरुले पनि बताएका छन । ‘हामीले त पाकिस्तानमा ४८ डिग्री सेल्सीयसको तापक्रममा पनि क्रिकेट खुल्यांै । मलेसिया, दुबईमा पनि यत्तिको गर्मी त भईहाल्छ, फाप्लामा हावा चलिरहन्छ, खासै गर्मी महसुस भएको छैन’ विसाल वारियर्सको कप्तानी समालिरहेका नेपाली टोलीका कप्तान पारस खड्काले भने ।
त्यसो त फाप्ला क्रिकेट मैदान कैलाली र कञ्चनपुरको सिमाना विभाजन गरी बग्ने मोहना नदीको किनार र लालझाडी बन क्षेत्रको नजिक भएकाले पनि चिसो हावा चलिरहेको हुन्छ ।
‘अब खेलाडीले यत्तिको गर्मी त सहनैपर्छ । विदेशमा योभन्दा पनि बढी गर्मीमा खेल्नुपर्छ’ जगदम्बा जाएन्ट्सका कप्तान शरद भेषावकरले भने, ‘टोलीका अन्य साथीहरुले पनि खासै गर्मीको चर्चा गरेका छैनन ।’
अम्पायर किसन महतले त मैदानमा गएपछि आफुमाथि क्रिकेटको भुत नै सवार हुने प्रतिक्रिया दिए । ‘खाली बसे त पंखा चलाएर पनि गर्मी हुन्छ, तर मैदानमा गएपछि क्रिकेटको भूत सवार हुन्छ कि खासै फरक परेको छैन’ उनले भने ।
यस्तै अर्का अम्पायर अर्जुन खड्काले पनि क्रिकेट हेर्ने र खेल्नेको ‘ब्लड’ मा पनि क्रिकेट हुने भएकाले गर्मी हराउने प्रतिक्रिया दिए । ‘क्रिकेट खेल्ने र हेर्नेको ‘ब्लड’ मै क्रिकेट हुन्छ, अनी गर्मी त हराई हाल्छ नि’ उनले भने ।
क्यानबीच देखिएको विवादका कारण राष्ट्रिय अम्पायरहरु नआएपछि स्थानीय अम्पायरहरुले खेल खेलाइरहेका छन । स्थानीय आयोजक धनगढी क्रिकेट एकेडेमीमा अध्यक्ष सुवाश शाहीले धनगढी र महेन्द्रनगरमा खेल भइरहेकाले दिनदिनै टोलीहरुले धनगढी महेन्द्रनगर आउने जाने गर्नुपरेकाले खेल घाम चर्केपछि मात्रै सुरु हुने गरेको जानकारी दिनुभयो ।
