मेरिलेर्वन क्रिकेट क्लबमा पारस खड्का चयन

माघ ६ - नेपालमा क्रिकेट खेलको विकासलाई नजिकबाट हेरिरहेको मेरिलेर्वन क्रिकेट क्लब (एमसिसी)ले यसवर्ष नेपालसँग सम्वन्ध बढाउन लागेको छ । एमसिसीले राष्ट्रिय टीमका कप्तान पारस खड्कालाई यो मार्चमा  इमिरेट्समा हुने ट्वेन्टी-ट्वेन्टी प्रतियोगिताको लागि चयन गरेको छ । खड्काले आँउदो मार्च २० मा दुवईमा हुने प्रतियोगितामा एमसिसीको तर्फबाट भाग लिनु हनेछ । त्यस्तै खड्काले लन्काशाएर, योर्कशाएर र सुसेक्समा हुने प्रतियोगितामा पनि भाग लिने एमसिसीले जनाएको छ ।
सन् २००९ देखि क्रिकेट खेलिरहेका २७ वर्षिय खड्काले २०१४ को जुनमा नेपाललाई ट्वेन्टी-ट्वेन्टी प्रतियोगितामा अन्तराष्ट्रिय स्थान दिलाउन सफल हुन भएको थियो ।
त्यस्तै क्लबले नेपालका १९ वर्ष मुनिका दुई खेलाडि राजु रिजाल र दीपेन्द्र सिहं एेरीलाई पनि २०१५ को समर हुने एमसिसी याेंग क्रिक्रेटरको कार्यक्रममा समावेश गर्ने भएको छ । सन् २०१३ को युवा कार्यक्रममा राजेश पुलामी मगर र नरेश बुधायर सामेल हुन सफल भएका थिए । २०१५ को नोभेम्वरमा एमसिसीले नेपालमा एउटा टूर टीम पनि पठाउने निर्णय गरेको छ । टूर टीमले नेपालको राष्ट्रिय र स्थानीय टीमसँग मैत्रीपूर्ण खेल खेल्ने एमसिसीले जनाएको छ ।
एमसिसी क्रिकेटका प्रमुख जोन स्टेफसनका अनुसार क्रिकेटसँगै खेलकुदको विकास भइरहेको देशलाई एमसिसीले नजिकबाट हेरिरहेको छ र नेपाल अहिले यहि दर्जामा परेको छ । त्यसैले एमसिसीमा नेपाली खेलाडिलाई चयन गर्नुका साथै नेपालमा नोभेम्वरमा टूर टीम पठाउने निर्णय एमसिसीले गरेको छ ।
उनका अनुसार नेपालले एकदमै राम्रा क्रिकेटरहरु उत्पादन गर्न थालेको छ । त्यसैले एमसिसीले दुई नेपाली खेलाडिलाई यो समरमा हुने युवा क्रिकेट कार्यक्रममा समावेश गर्दैछ ।
स्टेफसन भन्नु हुन्छ - मार्चमा हुने इमिरेटस् ट्वेन्टी-ट्वेन्टी प्रतियोगिताको लागि पारस खड्कालाई चयन गर्न पाउँदा खुशि लागेको छ । मलाई विश्वास छ उनी हाम्रा टीमको सम्पति भएर खेल्नेछन् । टीममा उनलाई समावेश गरिएकोले  नेपालका क्रिकेटप्रेमी युवा युवतीका लागि उनी प्रेरणाका श्रोत पनि हुनेछन् ।
'एमसिसीमा समावेश हुन पाउनु मेरो भाग्य हो ।   क्रिकेटको सीप प्रदर्शन गर्न यो एकदमै राम्रो मञ्च हुनेछ ।' पारस ले भने 'म यसको लागि एकदमै प्रतिक्षित छु । म नेपालको क्रिकेटको प्रचार प्रसार गर्न सक्दो प्रयास गर्नेछु ।' २०१४ को एमसिसी टुरमा मुथैया मुरालिथरान, विरेन्द्र सेहवाक र साम रोब्सनले प्रतिनिधित्व गरेका थिए ।
