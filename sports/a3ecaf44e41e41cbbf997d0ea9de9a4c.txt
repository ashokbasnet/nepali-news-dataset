विपक्षी खेलाडी टोक्ने सुआरेजको समर्थनमा उरुग्वे

काठमाडौं, असार १३ - अन्तर्राष्ट्रिय फुटबल महासंघ फिफाले आफ्नो देशका खेलाडी लुईस सुआरेजलाई ४ महिनाको प्रतिबन्ध लगाएकोमा उरुग्वेका नागरिकले असन्तुष्टि जनाएका छन् ।
उरुग्वे फुटबल संघले पनि उरुग्वेलाई विश्वकपबाट निकाल्नका लागि फिफाले सुआरेजलाई प्रतिबन्ध लगाएको आरोप लगाएको छ ।
प्रतिबन्धको निर्णयपछि उरुग्वे फुटबल संघका अध्यक्ष विल्मर भल्डेजले उरुग्वेलाई विश्वकपबाट बाहिर निकालिएको महसुस गरेको बताएका छन् ।
मंगलबार रातीको खेलमा इटालीका खेलाडी जर्जियो  चिलानीलाई मैदानमै टोकेका कारण फिफाले सुआरेजलाई ४ महिनासम्म फुटबलका कुनै पनि गतिविधिमा संलग्न हुन नपाउने गरी प्रतिबन्ध लगाएको थियो ।  साथै फिफाले उरुग्वेले खेल्ने अबका ९ खेलमा सुआरेजलाई प्रतिबन्ध पनि लगाएको छ । यो प्रतिबन्धका कारण विश्वकपका बाँकी खेल गुमाएका उनले आउँदो वर्ष हुने कोपा अमेरिका कप समेत गुमाउने छन् । फिफाले प्रतिबन्ध लगाएपछि उरुग्वे फर्किएका सुआरेजको स्वागतमा कारास्को अन्तर्राष्ट्रिय विमानस्थलमा हजारौं नागरिक भेला भएका थिए । हातमा सुआरेजको तस्बिर बोकेका उनीहरुले सुआरेजमाथिको कारवाहीको विरोधका साथै फिफाको विरुद्धका नारा लेखिएका प्लेकार्ड बोकेका थिए ।
सुआरेजको समर्थनमा विमानस्थलमा पुगेका एक सर्वसाधारणले उरुग्वेका कारण शक्तिशाली देशहरु इटाली र इंग्ल्याण्ड विश्वकपको समूह चरणबाटै बाहिरिएका कारण फिफाले त्यसको रिस फेरेर सुआरेजलाई कारवाही गरेको आरोप लगाए ।
अर्जेन्टिनाका पूर्व खेलाडी डियगो म्याराडोनाले पनि सुआरेजको समर्थन गरेका छन् । 
भेनेजुयलाको एक टेलिभिजनलाई दिएको अन्तवार्तामा म्याराडोनाले विश्वकपमा सुआरेजले टोकेको घटनाभन्दा पनि खतरनाक फल हुने गरेको र ती फल खेल्ने खेलाडीले पहेंलो कार्ड समेत नपाउने गरेको भन्दै यसलाई फुटबल मैदानमा हुने सामन्य घटनाका रुपमा लिनु पर्ने बताएका छन् । टेलिभिजनमा अन्तवार्ताका क्रममा लुइस सुआरेज हामी तिम्रो साथमा छौं भन्ने संदेश लेखिएको टिसर्ट देखाएका म्याराडोनाले फिफाले समर्थकको भावनाको कदर नगरेको बताए ।
थामिएन सुआरेजको आलोचना
उरुग्वेको सुआरेजको समर्थन गरिएपनि सामाजिक सञ्चाल र अन्तर्राष्ट्रिय सञ्चार माध्यमबाट भने उनको आलोचना अझै पनि भइरहेको छ । इन्टरनेटमा उनको नामका अनेकौं जोक्सहरु फैलिएका छन् । सामाजिक सञ्जालमा राक्षस र नरभक्षी, मान्छे टोक्ने माछासँग तुलना गरेर उनका तस्बिर र कार्टुनहरु फैलिएका छन् । केहीले सुआरेजले दाँतले बियरको बोतल खोलेको तस्बिर देखाउँदै सुआरेजको नाममा ओपनर बनाउनु पर्ने समेत बताएका छन् । उनको मुखमा फुङ्लो लगाएर मात्र मैदान उतानु पर्ने भन्दै केहीले त उनको मुखमा फुङलो लगाईएका तस्बिर पनि शेयर गरेका छन् । विश्वकपमा धेरै गोल गर्नेलाई गोल्डेन बुट, राम्रो खेल्नेलाई गोल्डेन बल, राम्रो किपरलाई गोल्डेने ग्लोभ्स दिए झै सुआरेजले सुनको दाँत पाउनु पर्ने भन्दै ब्यंग्य गरेका छन् ।
