रोनाल्डोलाई मेस्सीभन्दा राम्रो बन्ने अवसर !

असार २५ – पोर्चुगलका क्रिष्टियानो रोनाल्डो र अर्जेन्टिनाका लियोनल मेस्सी विश्वकै उत्कृष्ट खेलाडी मध्ये हुन् । तर दुबैले आफ्ना देशमा लागि उपाधि जित्न सकेका छैनन् ।
आइतबार राति हुने युरो कप फाइनलमा फ्रान्सलाई हराउन सके रोनाल्डोको त्यो कमि पनि पूरा हुने छ । रोनाल्डोको साथी समेत रहेका म्यानचेस्टर युनाइटेडका पूर्व खेलाडी रियो फर्डिनान्डले रोनाल्डोले पोर्चुगललाई युरो कपको उपाधि जिताउन सके उनको व्यक्तिगत खेलमा पनि ठूलो उपलब्धी हुने बताएका छन् । ‘अहिले विश्व फुटबलमा उत्कृष्ट खेलाडी को भन्ने समर्थको प्रश्नको जवाफ रोनाल्डोको जितले नै दिलाउँछ भन्ने होइन तर त्यसले उनलाई फाइदा मिल्नेछ’ फर्डिनान्डले भने ।
कोपा अमेरिका २०१६ मा चिलीसँगको हारपछि मेस्सीले राष्ट्रिय टिमबाट सन्यासको घोषणा गरिसकेका छन् । यस्तोमा रोनाल्डोले जित दिलाउन सके उनको खेल प्रशंशक बढ्ने फर्डिनान्डको विश्वास छ । उनी भन्छन् ‘यसले मेस्सी र रोनाल्डो दुबैलाई प्रभाव पार्छ, मैले देशका लागि के गर्न सकेँ भन्ने प्रश्न उनीहरु दुबैको मनमा छ ।’ 
तर रोनाल्डोलाई पनि सोचेअनुरुप सहज छैन । उत्कृष्ट फर्ममा भएको फ्रान्स उनको टिमको अघि पर्खाल छ । पोर्चुगलसँगको पछिल्लो १० खेल फ्रान्सले जितेको छ । फ्रान्सले पोर्चुगलसँग खेलेको २४ खेलमा १८ वटा जितेको छ । पाँच वटामा हार र एउटा बराबरीमा सकिएको छ । तर तथ्यांक इतिहास मात्रै हो । वर्तमान खेलाडीसँगै छ । त्यो उनीहरुले आइतबार प्रस्तुत गर्ने छन् । 
पोर्चुगल सन् २००४ को युरो कप फाइनलमा ग्रिससँग पराजित भएपछि फाइनलसम्म पुगेको थिएन । ग्रिससँगको हारको डर मेटाएर फ्रान्ससँग खुलेर खेल्न पोर्चुगल लागिपरेको छ । ग्रिससँग फाइनलमा हारेका बेला स्टार स्ट्राइकर क्रिस्टियानो रोनाल्डो १९ वर्षका मात्र थिए । अहिले रोनाल्डो युरो कपमै सर्वाधिक गोलकर्ता बनेका छन् । फ्रान्सका मिचेल प्लाटिनीसँगै रोनाल्डाले पनि युरो कपमा ९ गोल गरेका छन् ।
