नेपाली क्रिकेट : मेहनत, भाग्य र आँशुको मिश्रण

नागराज गोलापुडी – ट्वान्टी ट्वान्टी विश्वकप छनोट खेल अन्तर्गत नोभेम्बर १६ मा नेपाल केन्याविरुद्ध मैदा उत्रिएको थियो । समूह चरणमा नेपालले पाएको १ सय ८३ रनको लक्ष्य सबैभन्दा उच्च थियो । खेलको १९ ओभर सकिएको थियो र अन्तिम ओभरमा नेपाललाई आवश्यक थियो १७ रन । क्रिजमा थिए, कप्तान पारस खड्का र शरद भेषवाकर ।
जव भेषवाकरले लगातार ३ छक्का हिर्काए, प्लेएर बक्समा प्याड उचालेर उफ्रिए अर्का ब्याट्सम्यान सागर पुन । सागरको त्यो उत्साहलाई ब्याख्या गर्दै कप्तान खड्का भन्छन्, ‘यस्ता खेलमा एउटा खेलाडीको मनोविज्ञान कस्तो हुन्छ भन्ने त्यसले प्रतिनिधित्व गर्छ । तपाईं अनुमान गर्न सक्नुहुन्छ, यदि त्यो समयमा नेपालको विकेट गुमेको भए र त्यसपछिका ब्याट्सम्यान सागर भएको भए के हुन्थ्यो ?’
‘त्यतिबेला सबैले धैर्यता देखाए । सबैले आफूलाई सम्हालेका थिए र सबैको विश्वास भाग्यमै थियो । मलगायत सबैले भगवानलाई नै पुकारेका थियौं,’ पारस भन्छन् ।
‘यो प्रतियोगिताका लागि नेपालका हरेक खेलाडिले दोब्बर मिहेनत गरेका छौं,’ खड्का भन्छन्, ‘तर ट्वान्टी ट्वान्टी फम्र्याटको खेल जता पनि मोडिन सक्ने भएकाले त्यसको नतिजाबारे कसैले पनि ढुक्क हुने अवस्था थिएन ।’
‘हामीसँग कडा मिहेनत गर्नुबाहेक अरु कुनै विकल्प थिएन,’ कप्तान खड्का भन्छन्, ‘तीन, चार वा पाँचवर्ष अघि कसैले हामीलाई तिमीहरु विश्वकप खेल्छौ भनेर सोध्यो भने हामीसँग जवाफ हुन्थ्यो, खेल्न पनि सक्छौं तर कसरी खेल्ने हामीलाई केही पनि थाहा थिए ।’
जव बुधबार आयो उनै भेषवाकर र खड्काको काँधमा अर्को जिम्मेवारी आयो । हङकङले दिएको १ सय ४४ रनको लक्ष्य पच्छ्याउने क्रममा थियो नेपाल । अन्तिम २ ओभरमा नेपाललाई चाहिएको थियो २६ रन । जव खेल सकिन १० बल बाँकि थियो, कप्तान खड्का आउट भए । यसले नेपाललाई निकै दबाब थप्यो । अन्तिम ओभरमा नेपाललाई १३ रन आवश्यक पर्‍यो । क्रिजमा थिए भेषवाकर अनि बलर थिए हङकङका मिडियम पेसर हसिब अम्जाद । अन्तिम ओभरको पहिलो बलमा भेषवाकरले छक्का प्रहार गरे । यसले नेपाललाई केही दरिलो बनायो ।
दोस्रो बलमा उनले चौका हाने । खेल सकिन एक बल बाँकि हुँदा नेपाललाई १ रन आवश्यक भयो । हङकङले आफ्ना सबै फिल्डरलाई सर्कल भित्र उतार्‍यो । भेषवाकरले निकै कडा बल प्रहार गरे, बलले हङकङको घेरा तोड्यो र नेपालले अन्तिम बलमा जित निकाल्यो ।
हङकङसँग खेल्नुअघि नेपाललाई नकआउट चरणमा प्रवेश गर्नु निकै कठिन थियो । यदि स्कटल्याण्डको रन रेट नेपालको भन्दा धेरै भएको भए, नेपालको अघिल्लो चरण प्रवेश सपनामै सिमित हुने थियो । दुवैको समान ८ अंक थियो । नेपाल र स्कटल्याण्डको रन रेट दशमलव पछिका तीन अंक समान हुन पुग्यो । तर यतिबेला नेपाललाई भाग्यले साथ दियो । स्कटल्याण्डको रन रेट ०.३७९२ र नेपालको ०.३७९४ भयो । अन्तिमको अंकले नेपाललाई ठुलो उपलब्धि दिलायो ।
‘हरेक खेलको कठिन परिस्थितिमा भेषवाकरले निकै राम्रो प्रदर्शन गरेका छन् । यसले हाम्रो सपना साकार बनाउन ठुलो योगदान गरेको छ ।’ कप्तान खड्का भन्छन्, ‘हामी विश्वकप खेल्न चाहन्थ्यौं, अन्ततः हाम्रो सपना साकार भयो ।’
८ वर्षको उमेरमा टेनिस बलको सहारामा क्रिकेट खेल्न थालेका भेषवाकर भारतीय स्टार सचिन तेन्दुलकरबाट प्रभावित छन् । उनी भन्छन्, ‘जव मैले क्रिकेट खेल्न थालें त्यतिबेला १९९६ को विश्वकप क्रिकेट चलिरहेको थियो । म सचिनबाट धेरै नै प्रभावित छु ।’
‘मलाई केन्याविरुद्धको अन्तिम ओभरको निकै सम्झना छ, तर त्यो भन्दा बढि हङकङसँगको खेल निकै महत्वूर्ण थियो । किनकी हामी गर या मरको अवस्थामा थियौं ।’ भेषवाकर भन्छन्, ‘हामी उच्च महत्वकांक्षाका साथ मैदान उत्रिएका थियौं । मलाई अझै पनि लाग्छ हाम्रा लागि यो प्रतियोगिताका सबैभन्दा महत्वपूर्ण खेल केन्या र हङकङ विरुद्ध नै थियो ।’ आइसिसी डिभिजन थ्रीको उपाधि नेपालले जित्दा विजयी रन हान्ने खेलाडी उनै भेषवाकर थिए । नेपालले सुरुवाती दुई खेल हारेर पनि अन्तिममा उपाधि जित्न सफल भएको थियो । श्रीलंकाली प्रशिक्षक पुबुदु दशानायकेले नेपाली क्रिकेट टोलीलाई अहिलेको अवस्थामा ल्याइपुर्‍याएको ठान्छन् कप्तान खड्का । ‘हाम्रो प्रशिक्षकले हरेक कुरा परिवर्तन गरेका छन्,’ खड्का भन्छन्, ‘खेलाडी उही, टिम उही तर उपलब्धि निकै ठुलो, यसमा पक्कै पनि उहाँले गराएको परिवर्तन नै प्रमुख हो ।’
क्रिकेटका लागि आवश्यक साधन र स्रोतमा नेपाल जस्ता देशले धेरै नै संघर्ष गर्नुपरेको छ । नेपाली टोलीले निकै कठिनताका बाबजुद पनि यो सफलता हात पारेका ठान्छन् प्रशिक्षक दशानायके । क्रिकेटप्रति नेपालमा ठुलो लगाव भएपनि पूर्वाधार विकास हुन नसकेको उनको ठम्याइ छ । आर्थिक रुपमा पनि नेपाली खेलाडीको अवस्था त्यति राम्रो नभएको उनी बताउँछन् । नेपालले क्रिकेटमा अझै ठुलो उपलब्धि हात पर्न सक्ने भएपनि त्यसका लागि पर्याप्त साधन र स्रोत नभएको उनको गुनासो छ । नेपाल र नेपालीलाई एकजुट बनाउने प्रमुख माध्यम क्रिकेट नै रहेको खड्काको ठम्याइ छ ।
‘हङकङविरुद्धको त्यो जित भाग्यले साथ दिएरै भएको हो ।’ खड्का भन्छन्, ‘हो म भाग्यमा विश्वास गर्छु । असल कर्मको फल पाएको छु ।’
- क्रिकइन्फोमा प्रकाशित लेखको नेपाली अनुवाद
