​ दक्षिण एसियाली खेलकुदको तयारी फितलो

सुफल काफ्ले/उज्यालो । 
गुवाहटी/भारत, माघ २१ – शुक्रबारदेखि सुरु हुने १२ औं दक्षिण एसियाली खेलकुद प्रतियोगिताका लागि आवश्यक तयारी निकै फितलो देखिएको छ । 
भारतभन्दा बाहिरबाट गएका प्राविधिक र पत्रकारहरुलाई निकै समस्या देखिएको छ । मिडिया सेन्टर नहुँदा र कुनै कार्ड उपलब्ध नगराइँदा समाचार संकलन गर्न आएका पत्रकार पनि समस्यामा परेका छन् । 
प्रतियोगितामा सहभागी हुने आठवटै देशका अधिकांश खेलाडी तथा पदाधिकारी प्रतियोगितास्थल गुवाहाटी र सिलोङ आइपुगेका छन् । 
शुक्रबार दिउँसो सवा ४ बजे गुवाहाटीको इन्दिरागान्धी एथलेटिक्स स्टेडियममा भारतका प्रधानमन्त्री नरेन्द्र मोदीले प्रतियोगिताको उद्घाटन गर्ने भएकोले सुरक्षा व्यवस्था निक्कै कडा पारिएको छ । नेपालबाट प्रतियोगितामा सहभागी २३ खेलका ३ सय ८७ खेलाडी र पदाधिकारीको प्रतिनिधित्व गर्दै सुटिङकी स्नेहाराज्य लक्ष्मीले नेपालको राष्ट्रिय झण्डा उद्घाटन समारोहमा बोक्नेछिन् ।
सागको इतिहासमै दुई शहरमा उदघाटन हुन लागेको यो पहिलो पटक हो । खेलाडी तथा खेल पदाधिकारी बसेका होटल तथा प्रतियोगितामा स्थलहरुमा असाम प्रहरी र भारतीय सीमा सुरक्षा बल एसएसबीको हतियारधारी सुरक्षाकर्मीको बाक्लो उपस्थिति छ ।
प्रतियोगिता आयोजकले दिएको खेलाडी तथा पदाधिकारीको परिचय पत्र नभएका व्यक्तिले प्रतियोगिता स्थलमा प्रवेश पाएका छैनन् । नेपालका अधिकांश खेलाडी र पदाधिकारीले भने अझैसम्म परिचय पत्र पाएका छैनन् । नेपालको ओलम्पिक कमिटिले ढिलो गरेर नाम पठाएका कारण परिचय पत्र बनाउन नसकेको आयोजकले जनाएको छ । 
प्रतियोगिताको आयोजक भारत भएपनि तयारी हेर्दा यो असाम राज्यले राज्यस्तरमा आयोजना गरेको प्रतियोगिता जस्तो देखिन्छ । भारतले क्रिकेट विश्वकप, एसियाली तथा कमनवेल्थ खेलकुदलगायतका थुप्रै अन्तर्राष्ट्रिय प्रतियोगिता आयोजना गरेको अनुभव सागका लागि प्रयोग गरेको छैन । 
सुरक्षाव्यवस्था बाहेक अरु तयारी लथालिङ जस्तै देखिन्छ । प्रतियोगिताका खेलस्थलमा बिहीबार रंगरोगनको काम भइरहेको थियो । असमका नागरिकमा पनि प्रतियोगितालाई लिएर खासै उत्साह देखिँदैन ।
