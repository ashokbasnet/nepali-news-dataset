विनोद दास ‘पारस, ज्ञानेन्द्र, शरद र शक्ति’ का फ्यान

काठमाडौं, वैशाख ७ – नेपाली क्रिकेटको जग बसाल्ने मध्येका एक बिनोद दासले खेल जीवनबाट सन्यास लिएका छन् । बाराको कलैयामा ३० वर्षअघि जन्मिएका दासले १७ वर्षे खेल जीवनबाट सन्यास लिएपनि आफू क्रिकेटकै सेरोफेरोमा रहने बताएका छन् ।
दास काठमाडौंको कपनमा रहेको घरमा एक छोरा, एक छोरी र श्रीमती करुणा केसीसँग बस्दै आएका छन् । उनलाई खेल जीवनबाट सन्यासको घोषणा गर्न सजिलो भने भएको थिएन । ‘आफूले वर्षौदेखि गरिरहेको काम, त्यसबाट छुट्टिनु पर्दा नरमाइलो त लाग्छ नै । तर यो विधिको विधान हो । जे कुराको सुरुवात हुन्छ, त्यसको अन्त्य पनि हुन्छ । अझ अन्त्य सही समयमा भएको राम्रो हुन्छ ।
म क्रिकेटमा खेलाडीको रुपमा नदेखिए पनि अरु कुनै रुपमा निरन्तर लागि रहन्छु’ विनोदले भने ‘मैले जीवनमा सिकेको एउटै मात्र कुरा भनेको क्रिकेट नै हो । त्यसकारण क्रिकेटबाट टाढा हुनु  गाह्रो छ । मलाई जीवन बाच्ने तरिका नै क्रिकेटले सिकाएको हो । जीवन कसरी जिउने, हारलाई कसरी लिने, जितलाई कसरी सेलिब्रेट गर्ने ? साथीहरुसँग कसरी व्यवहार गर्ने ? एकले अर्कोलाई कसरी साथ लिएर हिँड्ने ?
यो सबै कुरा मलाई क्रिकेटले सिकाएको हो । म जीवन पनि खेलको माध्यमबाट नै हेर्ने गर्दछु । त्यसैले अब खेल जीवन नै सकिँदैछ भन्दा जीवन नै सकिए जस्तो अनुभुति भएको हो । तर त्यो क्षणिक हो । म क्रिकेटमै लागिरहन्छु । कुनै न कुनै माध्यमबाट क्रिकेटमा सेवा पुर्‍याउछु ।’
अहिले त म क्रिकेट प्रशंसक मात्र हुँ
खेल जीवनबाट सन्यास लिएको र अन्य कुनै जिम्मेवारी नपाएको अहिलेको अवस्थामा आफू अहिले क्रिकेटको प्रशंसक मात्र भएको विनोदको भनाई छ । उनले भने ‘गएको केही वर्षदेखि  नेपाल टिमसँग नजिकिएर काम गर्दैछु । यो भन्दा पहिले नामिबियाको टुरमा मैले सहायक प्रशिक्षकको जिम्मेवारी पाएको थिएँ र राम्रो पनि गरें । आशा छ मैले त्यो भुमिकालाई निरन्तरता दिन पाउँछु होला ।’ क्रिकेट मैदानमा गएर खेल्न नपाउँदा दुःख लाग्ने विनोदको अनुभव छ ।
नेपाल नै प्यारो
क्रिकेट खेलकै क्रममा विभिन्न देश पुगेका विनोदलाई विदेशको रमझमले लोभ्याउन सकेको छैन । विश्वका अरु कुनै पनि देशभन्दा आफूलाई नेपाल नै प्यारो लाग्ने विनोदले बताए ।  उनले भने ‘कहिलेकाहीँ साथीहरुले विदेशमा जन्मेको भए, यस्तो हुने थियो उस्तो हुने थियो भन्छन् तर मलाई जुन देशमा जन्में, जुन देशले मलाई यत्रो ठूलो सम्मान दियो त्यहीँबाट टाढा हुन सक्दिन ।’ नेपाली भएकोमा आफूलाई जहिले पनि गर्व रहने उनको भनाई छ ।
ज्ञानेन्द्र , पारस, शरद र शक्तिको फ्यान
नेपाली टिमका अहिलेका खेलाडीमा विनोदलाई पारस खड्का, ज्ञानेन्द्र मल्ल, शरद भेषवाकर, शक्ति गौचन बढी मन पर्छ । उनले आफू उनीहरुको फ्यान भएको बताए । उनले भने ‘ मलाई ज्ञानेन्द्र, शरद, शक्ति र पारस एकदमै मन पर्छ । शक्तिले त मसँग पनि सँगै खेलेका हुन् । मलाई उनीहरुको खेल कला मन पर्छ । अरु खेलाडी पनि राम्रा छन् ।’
– एरेडियो अडियो डटकम र उज्यालो अनलाईन डटकमको सहकार्यमा
