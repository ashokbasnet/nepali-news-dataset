ए डिभिजन सुपर लिग : थ्रीस्टार र मनाङ भिड्दै

काठमाडौ, चैत ६– सहिद स्मारक ए डिभिजन सुपर लिगमा मंगलबार थ्रीस्टार र मनाङ मर्स्याङ्दी क्लबवीच प्रतिस्पर्धा हुँदैछ । खेल दिउँसो साढे ३ वजेपछि दशरथ रंगशालामा हुनेछ । 

सुपर लिगमा अहिलेसम्मका ३ खेलमध्ये २ खेल गुमाएको थ्रीस्टार र २ खेलमा जित र एउटा बराबरी खेलेर अपराजित रहेको मनाङ मर्स्याङ्दीवीचको खेल प्रतिस्पर्धात्मक हुने अनुमान गरिएको छ ।

थ्रीस्टारले सुपर लिगमा पुलिस र एनआरटीसंगको खेल हारेको थियो भने फ्रेण्डस् क्लबलाई जितेको थियो । मनाङले भने आर्मी र आरसिटीलाई जितेको थियो भने फ्रेण्डससंग बराबरीमा रोकिएको थियो ।

३८ अंक सहित शीर्ष स्थानमा रहेको थ्रीस्टार मंगलबारको खेल जित्दै उपाधि सुनिश्चित गर्ने योजनामा छ । त्यस्तै ३३ अंक रहेको मनाङ मर्स्याङ्दी पनि खेल जितेर उपाधि होड कायमै राख्ने योजनामा छ । लिगको प्रारम्भिक चरणमा यी दुई वीचको खेलमा थ्रीस्टारले १–० ले बाजी मारेको थियो ।
