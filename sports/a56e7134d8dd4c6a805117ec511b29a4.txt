पिएसजीले म्यानचेस्टर सिटीलाई बराबरीमा रोक्यो

चैत २५ – च्याम्पियन्स लिग क्वाटर फाइनलको पहिलो लेग अन्तर्गत बुधबार राति भएको खेलमा इंग्लिस क्लब म्यानचेस्टर सिटी र फ्रेन्च क्लब पेरिस सेन्ट जर्मेन पिएसजीले २–२ को बराबरी खेलका छन् । म्यानचेस्टर सिटीका लागि केविन डी ब्राउन र फर्नान्डिन्होले एक एक गोल गरे भने पिएसजीका लागि जाल्टन इब्राहिमोविच र एड्रियन राबियोले गोल गरे । ३८ औं मिनेटमा डी ब्राउनको गोलबाट सिटीले सुरुवाती अग्रता लिएको थियो । ४१ औं मिनेटमा इब्राहिमोविचले पिएसजीका लागि बराबरी गोल फर्काए । पहिलो हाफमा १–१ को बराबरी भएको खेलमा ५९ औं मिनेटमा राबियोले गोल गर्दै पिएसजीलाई २–१ को अग्रता दिलाए । तर ७२ औं मिनेटमा सिटीका फर्नान्डिन्होले गोल गरेपछि खेल २–२ को बराबरीमा सकियो । म्यानचेस्टर सिटी अहिलेसम्म च्याम्पियन्स लिगको सेमिफाइनलमा पुग्न सकेको छैन । दोस्रो लेग आउँदो बिहीबार सिटीको मैदानमा हुनेछ । 
– एजेन्सीको सहयोगमा
