राष्ट्रिय चेस प्रतियोगिता विहीबारदेखि, शीर्ष पाँचमा रहने खेलाडी ओलम्पियाडमा जाने

काठमाडौं, जेठ ५ । १९औं राष्ट्रिय खुला चेस प्रतियोगिता तथा चौथो महिला राष्ट्रिय चेस प्रतियोगिता विहीबार (भोलि)देखि इलाममा हुँदैछ ।शिवानी एअरलाइन्सको प्रमुख प्रायोजन तथा नेपाल निर्माण व्यवसायी महासंघ र गजुरमुखी निर्माण कम्पनीको सहप्रायोजनमा ६ दिनसम्म सन्चालन हुने प्रतियोगितामा ५३ खेलाडीले प्रतिस्पर्धा गर्नेछन् ।नेपाल बुद्धिचाल संघको आयोजना तथा गजुरमुखी चेस क्लब र इलाम जिल्ला बुद्धिचाल संघको व्यवस्थापनमा सन्चालन हुने प्रतियोगिताको खुलातर्फ ३५ तथा महिलातर्फ १८ खेलाडीको सहभागिता रहने छ ।प्रतियोगितामा शीर्ष पाँच स्थानमा रहने खेलाडीले आगामी सेप्टेम्बर १ देखि १४ तारिखसम्म अजरबैजानको बाकुमा हुने ४२औं चेस ओलम्पियाडमा नेपालको प्रतिनिधित्व गर्नेछन् ।नेसनल ‘ए’कोरुपमा पहिलोपटक सन्चालन हुन लागेको प्रतियोगितामा सहभागिताका लागि गत वैशाखमा ललितपुरमा नेसनल ‘बी’ च्याम्पियनसिपको आयोजना भएको थियो ।सो प्रतियोगिताबाट खुलातर्फ २० तथा महिलातर्फ १२ खेलाडी छनोट भएका हुन् । खेल फिडेको स्वीस लिगअनुसार ९ चरणसम्म हुनेछ ।
