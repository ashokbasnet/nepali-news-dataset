क्रिकेट प्रशिक्षक टमटा र कार्की राखेपका सर्वोत्कृष्ट कर्मचारी

काठमाडौं, भदौ १९ - राष्ट्रिय खेलकुद परिषदको तालिम तथा प्रशिक्षण विभागमा कार्यरत क्रिकेट मुख्य प्रशिक्षक जगत टमटा र परिषद्अन्तर्गत कर्मचारी प्रशासन शाखाका प्रमुख इन्द्रबहादुर कार्की सर्वोत्कृष्ट कर्मचारीको पुरस्कारबाट सम्मानित भएका छन् ।
त्यस्तै काठमाडौं जिल्ला खेलकुद विकास समितिका नायब वरिष्ठ बक्सिङ प्रशिक्षक प्रचण्ड शर्मा र सुदूरपश्चिमाञ्चल क्षेत्रीय खेलकुद विकास समितिका लेखा अधिकृत धर्मराज ओझा उत्कृष्ट कर्मचारी चुनिए ।
कास्की जिल्ला खेलकुद विकास समितिकी भलिबल प्रशिक्षक कौशिला खत्री र परिषद्को निजी सचिवायलयका सुरक्षा गार्ड लक्ष्मण महतले परिषद् सेवा पुरस्कार प्राप्त गरे ।
सर्वोत्कृष्टलाई समान २५–२५ हजार, उत्कृष्टलाई १५–१५ हजार र परिषद् सेवाबाट पुरस्कृतलाई १०–१० हजार नगदसहित प्रशंसापत्रद्वारा सम्मान गरियो । तीन विधामा पुरस्कृत ६ मध्ये ३ प्राविधिक र ३ प्रशासनतर्फका कर्मचारी हुन् । वर्ष २०६९ को कार्य मुल्याङ्कनका आधारमा उनीहरुलाई पुरस्कृत गरिएको हो ।
राखेपको स्वर्ण महोत्सवको अन्तिम दिन बुधबार राखेप अध्यक्ष युवा तथा खेलकुद मन्त्री रामकुमार श्रेष्ठ, राखेप उपाध्यक्ष पिताम्बर तिम्सिना, सदस्य–सचिव युवराज लामा र युवा तथा खेलकुद मन्त्रालयका सचिव हरिप्रसाद नेपालले उनीहरुलाई टीका÷खादा लगाइ दिनुका साथै नगद र प्रशंसापत्र प्रदान गरी सम्मान गरे ।
कार्यक्रममा  खेल पत्रकारद्वय कान्तिपुर टेलिभिजनका विष्णुहरि घिमिरे र राजधानी दैनिकका रामसुदन तिमल्सिनालाई पनि सम्मान गरिएको थियो । सोही अवसरमा परिषद्मा २० वर्ष सेवा पूरा गरेका ३६ र २५ वर्ष सेवा गरेका ५१ गरी जम्मा ८७ जना विभिन्न तहका कर्मचारीलाई पनि प्रशंसापत्रद्वारा सम्मान गरियो ।
स्वर्ण महोत्सवकै अवसर पारेर आयोजित विभिन्न प्रतियोगिताका विजेतालाईलाई पनि अन्तिम दिन बुधबारै पुरस्कृत गरियो । पुरुषको ३ किलोमिटर दौडमा पहिलो भएका सुरक्षा गार्ड लक्ष्मण चौधरीले ८ हजार, दोश्रो हुने सुरक्षा गार्ड सुशील तामाङले ५ हजार र तेश्रो हुने लाइफगार्ड ज्ञानेश्वर महर्जनले ३ हजार नगद पुरस्कार पाए ।
यो स्पर्धाको महिलामा प्रथम हुने कुमारी नगरकोटी, द्वितीय हुने मोनिका पाण्डे र तृतीय हुने रितामैया प्रजापतिले पनि पुरुषले पाए सरहनै नगद पुरस्कार हात पारे । तानडोरीमा पहिलो हुने काठमाडौं जिल्ला खेलकुद विकास समितिले ८ हजार नगद पुरस्कार थाप्यो ।
राष्ट्रिय खेलकुद परिषद्को स्थापना २०२१ साल भदौ १३ गते भएको थियो । स्थापनाकालको अवधिमा यसबाहेक राखेपले दुईपटक मात्र आफ्नो वार्षिकोत्सवमनाएको छ । स्वर्ण महोत्सवलाई सफलतापूर्वक सम्पन्न गर्न राखेप कर्मचारी संघका वरिष्ठ उपाध्यक्ष गंगाराम महर्जनको संयोजकत्वमा २९ सदस्यीय मूल आयोजक समिति गठन गरिएको थियो ।
