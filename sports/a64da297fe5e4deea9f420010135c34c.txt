भारतले अष्ट्रेलियासँगको चौथो एक दिवसीय पनि हार्‍यो

काठमाडौं, माघ ६ – अष्ट्रेलियासँगको चौथो एक दिवसीय क्रिकेटमा भारत २५ रनले पराजित भएको छ । ३ सय ४९ रनको लक्ष्य पछ्याएको भारतले ४९ ओभर दुई बलमा ३ सय २३ रन बनाउँदा सबै विकेट गुमायो ।  
भारतका लागि शिखर धावनले एकसय १३ बल खेल्दै एकसय २६ रन बनाए । विराट कोहलीले पनि ९२ बलमा एकसय ६ रन बनाए । धावन र कोहलीले दोस्रो विकेटका लागि २ सय १६ रनको साझेदारी गरे पनि जितका लागि पर्याप्त भएन । अष्ट्रेलियाका केन रिचाडसनले तीन र नाथन लेवन, जोन ह्यास्टिङ्स र जेम्स फल्कनरले एक/एक  विकेट लिए । 
यसअघि टस जितेर पहिला ब्याटिङ गरेको अष्ट्रेलियाले ५० ओभरमा ८ विकेट गुमाउँदै ३ सय ४८ रन बनाएको थियो । अष्ट्रेलियाका एरोन फिन्चले १ सय ७ तथा डेबिड वार्नरले ९३ रन बनाए । यस्तै स्टेभन स्मिथले ५१ रनको योगदान गरे । भारतका इशान्त शर्माले ४ तथा उमेश यादवले ३ विकेट हात पारे । भारतविरुद्धको ५ म्याचको श्रृखला यसअघि नै घरेलु टोली अष्ट्रेलियाले आफ्नो पक्षमा पारेको छ ।
