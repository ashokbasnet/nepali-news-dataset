यस पटक पनि धोनीका लागि अप्रिल २ विशेष : पहिले विश्वकप, अहिले पद्म भूषण

चैत १९ – टिम इन्डियाका पूर्व कप्तान महेन्द्रसिंह धोनीका लागि आज दुईटा कुराले खुशीको दिन हो । धोनीलाई सोमबार साँझ भारतको तेस्रो सर्वोच्च नागरिक सम्मान पद्म भूषणबाट सम्मानित गरिएको छ । राष्ट्रपति भवनमा आयोजित विशेष समारोहका बीच भारतका राष्ट्रपति रामनाथ कोविन्दले धोनीलाई पद्म भूषणबाट सम्मानित गर्नुभयो । 
सबैभन्दा चाखलाग्दो कुरा त भने आजकै दिन अर्थात २ अप्रिल २०११ को विश्वकप क्रिकेटमा धोनीले भारतलाई च्याम्पियन बनाएका थिए । २८ वर्षपछि भारतलाई विश्वकप जिताउन धोनीले महत्वपूर्ण भूमिका खेलेका थिए । सन् १९८३ मा कपिल देवको कप्तानीमा भारतले पहिलो पल्ट विश्वकप क्रिकेटको उपाधि जितेको थियो । धोनीसँगै यो अवार्ड भारतीय बिलियार्ड्स खेलाडी पंकज आडवाणीलाई पनि प्रदान गरियो ।
मुम्बईको ‘आइकोनिक’ वानखेडे स्टेडियम भएको फाइनलमा श्रीलंकालाई ६ विकेटले हराउँदै भारतले सन् २०११ को विश्वकप क्रिकेटको उपाधि जितेको थियो । डे–नाइट म्याचमा श्रीलंकाले टस जितेर पहिले ब्याटिङ रोजेको थियो । महेला जयवर्धनेको शतकप्रेरित खेलमा श्रीलंकाले ५० ओभरमा ६ विकेट गुमाउँदै २७४ रन बनाएको थियो । २७५ रनको विजयी लक्ष्यसहित जवाफी ब्याटिङमा उत्रिएको भारतले १० बल बाँकी रहँदै चार विकेट गुमाएर विजयी लक्ष्य हासिल गरेको थियो । 
फाइनल खेलमा ‘क्याप्टेन कूल’ ले नुवान कुलसेकराको बलमा हेलिकप्टर शट प्रहार गर्दै शानदार छक्काको मद्धतले विश्वकप उपाधि भारतलाई जिताएका थिए । तत्कालीन कप्तान महेन्द्रसिंह धोनीले नटआउट रहँदै ९१ रन बनाएका थिए । टिम इन्डियाका लागि वीरेन्द्र सेहवाग शून्यमै आउट भएका थिए । सचिन तेन्दुलकर १८ रन मात्रै बनाए पनि गौतम गम्भीरले शानदार ब्याटिङ गर्दै १२२ बलमा ९७ रन बनाएका थिए । उनले तेस्रो विकेटका लागि विराट कोहलीसँग ८३ रनको साझेदारी गरे । विराट कोहलीले ३५ रन बनाए । भारतलाई विश्वकप जिताउन पूरा टिमका साथसाथै गम्भीरको पनि महत्वपूर्ण भूमिका रह्यो ।
