आहा गोल्डकपको तयारी सुरु

पोखरा, पुस १० - माघको दोश्रोहप्ता पोखरामा सुरु हुने एघारौं आहा रारा गोल्ड कप फुटवल प्रतियोगिता तयारी सुरु भएको छ ।  

आयोजक साहारा क्लबले मंगलवार पोखरामा पत्रकार सम्मेलन गरी माघ ९ देखि २० गतेसम्म आयोजना गर्न लागेको प्रतियोगिताको तयारी थालिएको जानकारी दिएको हो ।

हिमश्री फुड्स प्रालिको उत्पादन रारा चाउचाउको मुख्य प्रायोजनमा हुने प्रतियोगितामा प्रतियोगितामा ए श्रेणीका क्लब, भारत र बङ्गलादेशका गरी ३ टिम, पुर्वाञ्चलको र पश्चिमाञ्चलका क्लब र आयोजक गरी १२ टोली सहभागि हुने साहारा क्लबका अध्यक्ष विक्रम थकालीले जानकारी दिनुभयो ।

‘खेलकुदको विकासमा सहकार्य गरौं, पोखरालाई खेलकुद पर्यटन शहरको रुपमा स्थापित गरौं’ भन्ने नाराका साथ हुन लागेको प्रतियोगिताको पुरस्कार राशिमा समेत बृद्धि गरिएको छ ।

यसबर्षको उपाधि विजेताले नगद ३ लाख ५१ हजार र उप–विजेताले २ लाख १ हजारको रुपैयाँको साथमा ट्रफी पाउनेछन् । गतबर्षको उपाधि विजेताले चाहिँ नगद २ लाख रुपैयाँ र उप– विजेताले १ लाख रुपैयाँ पुरस्कार पाएको थियो ।

मनाङ मर्स्याङ्दी क्लब आहा रारा गोल्डकपको गतबर्षको विजेता हो । क्याराभान गोल्ड कपसहित क्लबको यसपालीको प्रतियोगिता १२ औं संस्करण हो । प्रतियोगिताका लागि हिमश्री फुड्स प्रालिले यसबर्षदेखि पुनः १० बर्षका लागि नयाँ सम्झौता गरिसकेको छ ।
