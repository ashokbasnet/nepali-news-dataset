रोनाल्डोलाई पछि पार्दै मेस्सी बने उत्कृष्ट

भदौ ११ – स्पेनिस क्लब बार्सिलोनाका लियोनल मेस्सी युरोपको उत्कृष्ट फुटबलर घोषित भएका छन् । बार्सिलोनालाई च्याम्पियन्स लिग, ला लिगा र कोपा डेल रेको उपाधि जिताउन महत्वपूर्ण भूमिका खेलेका मेस्सीले सन् २०१४–१५ को सिजनको युरोपको उत्कृष्ट फुटबलरको अवार्ड जितेका हुन् । मेस्सीले रियल मड्रिडका स्टाइकर क्रिष्टियानो रोनाल्डो र बार्सिलोना कै लुइस स्वारेजलाई पछि पार्दै अवार्ड जितेका हुन् । अघिल्लो सिजनका विजेता रोनाल्डोलाई पछि पार्दै मेस्सीले अवार्ड आफ्नो नाममा लेखाएका हुन् । युइएफएमा आबद्ध भएका पत्रकारको मतका आधारमा उत्कृष्टको छनौट गरिएको हो । च्याम्पियन्स लिगको समुह चरणको ड्रको क्रममा बिहीबार राति मानाकोमा उत्कृट फुटबलरको घोषणा गरिएको हो ।  चार पटकसम्म फिफा वर्ष खेलाडी भएका मेस्सीले गएको सिजन सबै प्रतियोगितामा ५८ गोल गरेका थिए । रोनाल्डोले गएको सिजन सबै प्रतियोगितामा ६१ गोल गरेपनि रियल मड्रिडले कुनै पनि मुख्य उपाधि जित्न भने सकेन । मेस्सीले दोस्रो पटक यो अवार्ड जितेका हुन् । यसअघि उनले सन् २०११ मा अवार्ड जितेका थिए । अवार्ड लिएपछि बोल्दै मेस्सीले टिमका साथीहरुको साथ र सहयोगका कारण आफू युरोपको उत्कृष्ट खेलाडी बन्न सफल भएको बताए ।
– एजेन्सीको सहयोगमा
