आइपिएलमा मुम्बईको लगातार पाचौं हार

काठमाडौं, वैशाख १८ – इण्डिएन प्रिमिएर लिग क्रिकेटमा मुम्बई इण्डिएन्सले लगातार पाचौं हार ब्यहोरेको छ ।
बुधबार राति भएको खेलमा सन राइजर्स हैदरवादसँग मुम्बई १५ रनले पराजित भयो । दुबईमा भएको खेलमा पहिले ब्याटिङ गरेको हैदरवादले निर्धारित ओभारमा ५ विकेट गुमाएर १ सय ७२ रनको योगफल तयार पार्‍यो ।
१ सय ७३ रनको लक्ष्य पच्छयाउने क्रममा मुम्बईले निर्धारित ओभरमा ७ विकेट गुमाएर १ सय ५७ रन मात्रै बनाउन सक्यो । पहिले ब्याटिङ गरेको हैदरवादका लागि डेविड वार्नरले सर्वाधिक ६५ रन बनाए । यस्तै लोकश राहुलले ४६ र आरोन फिन्चले १६ रनको योगदान दिए ।
बलिङतर्फ मुम्बईका जाहिर खान र कोरे एन्डरसनले समान दुई तथा लासिथ मालिंगाले १ विकेट लिए ।
जवाफी ब्याटिङमा उत्रिएको मुम्बईका लागि किरन पोलार्डले ७८ रन बनाए पनि त्यसले टोलीलाई जित दिलाउन सकेन । मुम्बईका लागि अम्बाती राइडुले ३५ तथा बेन डंकले २० रनको योगदान गरे ।
बलिङतर्फ हैदरवादका डेल स्टेन, भुवनेश्वर कुमार र इरफान पठानले समान २ तथा ड्यारेन सामीले १ विकेट लिए ।
यो जितसँगै हैदरवाद ५ खेलमा दुईमा जीत र तीनमा हारसँगै अंक तालिकाको छैटौं स्थानमा उक्लिएको छ । मुम्बई भने खेलेका ५ खेलमा पाँचवटैमा हार ब्यहोर्दै अंक तालिकाको पुछारमा छ ।
