लाङटाङमा अन्तर्राष्ट्रिय म्याराथुन, क्यानजिङ गुम्बाबाट स्याफ्रुवेसीसम्म

काठमाडौं, वैशाख ८ – पदयात्रा गन्तव्यको महत्वपूर्ण क्षेत्र मानिने लाङटाङमा हुन लागेको दोस्रो टान अन्तर्राष्ट्रिय लाङटाङ म्याराथुनको सम्पूर्ण तयारी सकिएको आयोजकले जनाएको छ ।
ट्रेकिङ एजेन्सिज एशोसिएशन अफ् नेपाल (टान)ले आगामी मंगलबार दोस्रो टान अन्तर्राष्ट्रिय लाङटाङ म्याराथुनको आयोजना गर्ने लागेको हो । ७२ सालको भूकम्पले क्षति पुर्याएको लाङटाङ क्षेत्रमा पदमार्ग सुरक्षित छ भन्ने सन्देश विश्वभर फैलाउन साथै खेलकुद पर्यटनस्थलको विकास गर्न म्याराथुन आयोजना गरिएको टानले जनाएको छ । 
पहिलो संस्करणमा हाफ म्याराथुन आयोजना गरेको टानले यस संस्करणलाई अन्तर्राष्ट्रियस्तरको बनाउन लागेको हो । गएको वर्ष गोसाइकुण्डदेखि रसुवा सदरमुकामसम्म प्रथम टान गोसाइकुण्ड लाङटाङ म्याराथुन आयोजना भएको थियो । लाङटाङ राष्ट्रिय निकुञ्चको क्यानजिङ गुम्बाबाट सुरु भई थाङस्याप घोडा तबेला हुँदै स्याफ्रुवेसीसम्म झण्डै ४२ किलोमिटर म्याराथुनको आयोजना गर्न लागेको टानले जनाएको छ । 
म्याराथुनमा सहभागिताका लागि आवेदन लिने प्रक्रिया चलिरहेको छ । म्याराथुनमा सहभागी हुन चाहने नेपाली धावकले १ हजार ७ सय र विदेशी धावकले ५५ सय रुपैयाँसहित नाम दर्ता गर्न सक्ने छन् । म्याराथनका महिला र पुरुष दुवैतर्फका विजेताले एक लाख, दोस्रो हुनेले ७५ हजार र तेस्रो हुनेले ५० हजार रुपैयाँ पुरस्कार पाउने छन् । अहिलेसम्म ६० जना धावकले नाम दर्ता गराएको र झण्डै एकसय जना सहभागी हुने टानले जनाएको छ ।
