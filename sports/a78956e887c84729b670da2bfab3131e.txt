अन्तर बिद्यालय राष्ट्रिय फुटबल प्रतियोगिताको तयारी पुरा

काठमाडौं, असार २७ - शुक्रवारदेखि सुरु हुने कोका–कोला अन्तर बिद्यालय छात्र तथा छात्रा राष्ट्रिय फुटबल प्रतियोगिताको तयारी पुरा भएको छ ।
अखिल नेपाल फुटबल संघ एन्फाले युवा खेलाडीलाई प्रतिभा देखाउने अवसरका रुपमा गरेको प्रतियोगिता ४५ जिल्लामा संचालन हुनेछन् ।
एन्फाले यस वर्षदेखि जिल्ला, क्षेत्र र राष्ट्रिय गरी ३ चरणमा प्रतियोगिता संचालन गर्ने जनाएको छ । प्रतियोगिता अन्तर्गत काठमाडौं, ललितपुर र भक्तपुर जिल्लाका १ सय ४६ वटा बिद्यालयबीच शुक्रवारदेखि सानो गौचरणको खेल मैदानमा प्रतिस्पर्धा हुने छ ।
काठमाडौं उपत्यका बाहिरका ४२ वटा जिल्लामा हुने जिल्ला स्तरीय प्रतियोगिताहरु साउन ५ गतेदेखि ३२ गतेसम्म संचालन गरिने छ । यो वर्ष १ हजार ११ छात्र तथा एक सय छात्रा टिमहरुको सहभागिता रहने छ ।
जिल्लास्तरीय प्रतियोगिताहरुबाट सहभागी बिद्यालय टिमहरुको संख्याको आधारमा क्षेत्रीय स्तरमा स्थान दिईनेछ भने क्षेत्रीय प्रतियोगिताबाट उत्कृष्ट रहेका १२ देखि १६ टिमहरुलाई केन्द्रियस्तरमा अन्तिम चरणको खेल खेलाई बिजेता र उपबिजेता घोषित गरिने छ ।
प्रतियोतिगा आयोजना हुने ४५ जिल्ला बाहेकका अरु जिल्लाका ईच्छुक बिद्यालयले पायक पर्ने जिल्लामा सम्पर्क गरी सहभागी हुन सक्ने एन्फाले जनाएको छ ।
प्रतियोगितामा छात्र तर्फको बिजेता टोलीलाई ३ लाख, उपबिजेतालाई १ लाख ५० हजार, तेस्रो हुनेलाई ७५ हजार र चौथो हुनेलाई ५० हजार पुरस्कार दिइने र  छात्रा तर्फ प्रथम हुने टिमलाई २ लाख, दोस्रोलाई १ लाख, तेस्रोलाई ५० हजार र चौथो हुने टिमलाई २५ हजार नगद पुरस्कार दिइने एन्फाले जनाएको छ । उत्कृष्ट खेलाडीले अर्को बर्षका लागि एन्फा फुटबल एकेडेमीमा प्रशिक्षणमा सहभागी हुने अवसर पनि पाउनेछ ।
