टेबल टेनिसका ७ खेलाडी निलम्बनमा

काठमाडौं, साउन १० - अखिल नेपाल टेबलटेनिस संघले कार्वाही स्वरुप ७ खेलाडीलाई निलम्बन गर्ने निर्णय गरेको छ ।
निलम्बनमा पर्ने खेलाडीहरुमा अजय सुवाल, पुरुषोत्तम वज्राचार्य, अमरलाल मल्ल, नविता श्रेष्ठ, रविना देशार, एलिना महर्जन तथा एरिका महर्जन रहेका छन् । पुरुषोत्तम सशस्त्र प्रहरी बल एपीएफ क्लबका हुन् भने अन्य सबै खेलाडी नेपाल प्रहरीका हुन् ।
साउन ८ गते बसेको संघको बैठकले त्यसै दिनदेखि लागू हुने गरी संघद्वारा गरिने कुनै पनि कार्यक्रममा १५ दिनसम्म सहभागी हुन नपाउने गरी कारवाही स्वरुप उनीहरुलाई निलम्बन गरिएको टेबलटेनिस संघका महासचिव कुवेरप्रकाश सिंहले जनाएका छन् ।
‘दक्षिण कोरियाको बुसानमा जुन ३० देखि जुलाइ ७ सम्म भएको २१ औं एसियाली टेबलटेनिस च्याम्पियनसिपका लागि खेलाडी छनोट आयोजित प्रतियोगितामा विना कारण अनुपस्थित भएको र खेलाडीहरुले दिएको स्पष्टिकरण तर्कसंगत तथा ठोस् प्रमाण नभएको हुँदा संघको २०७० साल साउन ८ गते बसेको बैठकले सोही मितिदेखि लागू हुने गरी १५ दिनसम्मका लागि संघद्वारा गरिने कुनै पनि कार्यक्रममा सहभागी हुन नपाउने गरी निलम्बन गरिएको छ’, निलम्बन बारे लेखिएको पत्रमा भनिएको छ ।
