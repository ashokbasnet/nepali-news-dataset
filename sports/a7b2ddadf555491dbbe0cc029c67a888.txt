भारतीय क्लवलाई हराउँदै आर्मी विराट गोल्डकपको सेमिफाइनलमा

विराटनगर, फागुन ३ - विराटनगरमा जारी तेस्रो विराट गोल्डकपको दोस्रो क्वाटर फाइनल खेलमा नेपाल आर्मी विजयी भएको छ । भारत कोलकाताको जर्ज टेलिग्राफलाई अतिरिक्त समयमा २–० ले हराउँदै आर्मी सेमिफाइनलमा पुगेको छ ।
निर्धारित ९० मिनेटमा दुवै टोलीले गोल गर्न नसकेपछि खेल अतिरिक्त समयमा पुगेको थियो । अतिरिक्त समयको ९५ औं मिनेटमा नवयुग श्रेष्ठ र त्यसको ८ मिनेटपछि राजिव गुरुङले गोल गर्दै आर्मीलाई जिताएका हुन् ।
खेलको सुरुदेखि नै कोलकातामाथि दबाब बनाएको आर्मीका खेलाडीहरुले बारम्बार गरेका प्रहारलाई विपक्षी गोल किपर महमद तारिकले बचाएका थिए । सोमबारको खेलमा झापा ११ र नेपाल पुलिस क्लवबीच खेल हुने छ ।
