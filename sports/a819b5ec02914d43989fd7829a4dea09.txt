राष्ट्रव्यापी खुला सुटिङ : ओलम्पियन स्नेहाको उत्कृष्ट प्रदर्शन

काठमाडौं, असार ३१ - ओलम्पियन स्नेहाराज्यलक्ष्मी राणाले राष्ट्रव्यापी खुला सुटिङ प्रतियोगिताको पहिलो दिन सोमबार उत्कृष्ट प्रदर्शन गरेकी छन् ।
सातदोबाटोस्थित अन्तर्राष्ट्रिय खेलकुद परिसरमा रहेको सुटिङ रेन्जमा भएको महिलाको १० मिटर एयर राइफलमा रुपन्देहीकी स्नेहाले कुल ४ सय मा ३ सय ८९ अंक जोडिन् ।
३ सय ८९ अंककै राष्ट्रिय कीर्तिमान स्नेहाकै नाममा छ । उक्त कीर्तिमान स्नेहाले १ घण्टा १५ मिनेटमा ४० ‘शट’ प्रहार गर्नुपर्दा बनाएकी थिइन् । अहिलेको ३ सय ८९ अंक स्नेहाले उत्तीनै ‘शट’ ५० मिनेटमा प्रहार गर्नुपर्ने नयाँ नियममा बनाएकी हुन् ।
सन् २०१३ को जनवरीदेखि सुटिङमा नयाँ नियम लागू भएको हो । २०१३ अघि ४० ‘शट’ १ घण्टा १५ मिनेटमा प्रहार गर्नुपर्ने प्रावधान थियो । अहिले ४० ‘शट’ ५० मिनेटमा सक्नुपर्ने हुन्छ ।
सोही स्पर्धामा नेपाल प्रहरीका फुलमाया क्याप्छाकी ३ सय ८१ अंकमा दोश्रो तथा अस्मिता राई ३ सय ६९ अंकमा तेश्रो स्थानमा छन् ।
नेपाल सुटिङ संघद्वारा आयोजित प्रतियोगिताको महिला १० मिटर एयर पेस्तोलको कुल ४ सय अंकमा प्रहरीकी सीमा तुलाधर ३ सय ५१ अंकसाथ शीर्ष स्थानमा छिन् । प्रहरीका सरस्वती बानियाँ (३४७ अंक) दोश्रो र सीमा चौधरी (३४२ अंक) तेश्रो स्थानमा छन् ।
पुरुषको १० मिटर एयर राइफलमा प्रहरीका हरि थापा ५ सय ६०, नेपाल आर्मीका शंकर दाहाल ५ सय ५५ तथा प्रहरीका रामबाबु दानी ५ सय ४४ अंकसहित क्रमशः शीर्ष तीन स्थानमा छन् । पुरुषको १० मिटर एयर पेस्तोलमा आर्मीका कुँवेर केसी अग्रस्थानमा छन् । उनले ५ सय ५७ स्कोर गरे । आर्मीका सुदन खड्का (५२३ अंक) दोश्रो र हेमबहादुर बुढाथोकी (५०९ अंक) तेश्रो स्थानमा छन् । पुरुषको प्रतिस्पर्धा कुल ६ सय पुर्णाङ्कमा भएको थियो ।
चारै स्पर्धामा शीर्ष ६ स्थानमा रहने खेलाडी फाइनलमा प्रवेश गर्नेछन् । फाइनल चरणमा पुरुष र महिला दुवैले कुल २ सय पुर्णाङ्कमा प्रतिस्पर्धा गर्नेछन् । नयाँ नियम अनुसार फाइनलमा अघिल्लो चरणको अंक नजोडिने आयोजक संघका सचिव एवं सुटिङ प्रशिक्षक प्रदीप खातीले जनाएका छन् । प्रतियोगिताको आयोजक संघका अध्यक्ष पुष्पदास श्रेष्ठले एक कार्यक्रमबीच उद्घाटन गरे । पुरुष र महिलामा समान ३२–३२ गरी ६४ खेलाडीले एकल स्पर्धामा प्रतिस्पर्धा गर्नेछन् । प्रतियोगिता बिहीबारसम्म चल्नेछ ।
