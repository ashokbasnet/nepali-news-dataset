मनाङ राष्ट्रिय लिगको शीर्ष स्थानमा उक्लियो

काठमाडौं, चैत २८ – मनाङ मर्स्याङदी क्लब राष्ट्रिय लिग फुटबलको शीर्ष स्थानमा उक्लिएको छ । शनिबार काठमाडौंको दशरथ रंगशालमा भएको खेलमा मनाङले सशस्त्र प्रहरीको एपिएफ क्लबलाई ३–० ले पराजित गरेको छ ।
मनाङका विशाल राई बीले १० औं मिनेटमा गोल गर्दै सुरुवाती अग्रता दिलाए । ४० औं मिनेटमा डोडोजले गोल गर्दै अग्रता दोब्बर पारे भने ५६ औं मिनेटमा शिव श्रेष्ठले गोल गर्दै मनाङको अग्रता ३–० मा पुर्‍याए । खेलमा त्यसपछि दुवै तर्फबाट गोल हुन सकेन र मनाङ ३–० ले विजयी भयो ।
जितसँगै चार खेलबाट १० अंक जोडेको मनाङ अंक तालिकाको शीर्ष स्थानमा उक्लिएको छ । मनाङले खेलेका चार खेलमध्ये तीनमा जित तथा एकमा बराबरी गरेको छ । दोस्रो स्थानमा रहेको झापा ११ को चार खेलबाट ९ अंक छ । चार खेलबाट ७ अंक जोडेको एपिएफ चौंथो स्थानमा छ ।
