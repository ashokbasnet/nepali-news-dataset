महिला लिग च्याम्पियनसिप फुटबल : सरुले गरिन् १२ गोल

स्याङ्जा/राधाकृष्ण डुम्रे, पाल्पा/देव पचभैया । 
जेठ १७ – मंगलबारदेखि पाल्पा र स्याङ्जामा सुरु भएको एन्फा महिला लिग च्याम्पियनसिप फुटबल प्रतियोगितामा बुधबार ६ समूहबिच प्रतिस्पर्धा भएको छ । 
स्याङजाको वालिङमा भएको खेलमा नवलपरासी, बारा र मोरङ विजयी भएका छन् । बुधबार भएको पहिलो खेलमा नवलपरासीले इलामलाई  १-० ले पराजित गरेको हो । दोस्रो खेलमा मोरङले धनुुषालाई २१-० गोल अन्तरले पराजित गरेको हो । मोरङकी खेलाडी सरु लिम्बु एक्लैले १२ गोल गरिन् । त्यस्तै बुधबारको तेस्रो खेलमा बाराले वर्दियालाई ३-० गोल अन्तरले पराजित गरेको हो ।  
यस्तै तानसेनको टुँडिखेल मैदानमा भएको तीन समूह बिचको प्रतिस्पर्धामा कैलाली, सिन्धुपाल्चोक र ताप्लेजुङ्ग बिजयी भएका छन् ।
कैलाली र उदयपुर बिचको खेलमा उदयपुरलाई १ का विरुद्ध २ गोलले पराजित गर्दे कैलाली बिजयी भएको छ । दिउँसो २ बजे ताप्लेजुङ र सप्तरी बिच भएको खेलमा सप्तरीलाई शुन्यका विरुद्ध १० गोल गर्दे ताप्लेजुङ बिजयी भएको हो । त्यस्तै चार बजे सिन्धुपाल्चोक र सिन्धुली बिचको भएको खेलमा शुन्यका विरुद्ध ५ गोल गर्दे सिल्धुपाल्चोक बिजयी भएको छ ।
