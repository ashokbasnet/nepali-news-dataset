ए डिभिजन सुपर लिग : एनआरटीको उपाधि जित्ने संभावना समाप्त

काठमाडौं, चैत ११ - न्यूरोड टिम एनआरटीको सहिद स्मारक ए डिभिजन लिग उपाधि जित्ने संभावना सकिएको छ ।

सुपर लिग अन्तर्गत आइतवारको खेलमा नेपाल आर्मीसँग २–१ ले पराजित भएपछि एनआरटीको उपाधि जित्ने संभावना सकिएको हो ।

लिगमा अब २ खेल मात्र खेल्न बाँकी रहेको अवस्थामा एनआरटी हारपछि ३५ अंकसहित तालिकाको चौथो स्थानमा झरेको छ । विजेता आर्मी भने ३५ अंकसहित तालिकाको तेश्रो स्थानमा उक्लिएको छ ।

पहिलो स्थानमा रहेको थ्रीस्टार क्लवको ४२ तथा दोश्रो स्थानमा रहेको मनाङ मर्स्याङ्दी क्लवको ३७ अंक छ । यो नतिजापछि पहिलो स्थानमा रहेको थ्रीस्टारलाई नै फाइदा पुगेको छ । अब उपाधिको होडमा उसलाई मनाङले मात्र पछ्याइ रहेको छ ।

आर्मीलाई जिताउन नवयुग श्रेष्ठले ३३ औं र ४८ औं मिनेटमा गरी २ गोल गरे । एनआरटीका सेगुनले ५० औं मिनेटमा एक गोल फर्काएका थिए ।
