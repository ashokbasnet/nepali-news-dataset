कोन्टिन्होलाई बार्सिलोनामा चाहँदैनन् इनिइस्टा र र्‍याकिटिक

कात्तिक १० – स्पेनिस क्लब बार्सिलोनाले आउँदो जनवरीको ट्रान्सफर विन्डोमा इंग्लिस क्लब लिभरपुलका प्ले मेकर फिलिप कोन्टिन्होलाई भित्र्याउने प्रयास गरिरहेको छ । तर बार्सिलोनाका लिजेण्ड एन्द्रेस इनिइस्टा र इभान र्‍याकिटिक भने कोन्टिन्होलाई ल्याउन नहुने पक्षमा छन् । 
गएको ट्रान्सफर विन्डोमा तीनपटकसम्मको प्रयासमा पनि बार्सिलोना कोन्टिन्होलाई क्लब भित्र्याउन सफल भएको थिएन । लिभरपुलका प्रशिक्षक जर्गेन क्लोप कोन्टिन्होलाई क्लबमै राख्ने वातावरण बनाउन हर सम्भव प्रयासमा लागेको बिबिसीले जनाएको छ । अहिलेको प्रयासमा पनि कोन्टिन्होलाई ल्याउन इनिइस्टा र र्‍याकिटिक भने खुशी देखिएका छैनन् । इनिइस्टा अहिलेको मिडफिल्डमा पउलिन्हो, सर्जी रोबर्टो, डेनिस स्वारेज र आन्द्रे गोमेसबाटै राम्रो भइरहेको पक्षमा छन् भने र्‍याकिटिक कोन्टिन्हो आएको खण्डमा आफूले कम समय खेल्न पाउने र आफ्नो स्थान नै धरापमा पर्ने डरमा छन् । 
यस्तै बार्सिलोना म्यानचेस्टर युनाइटेडका मिडफिल्डर एन्डर हरेरालाई क्लब भित्र्याउने प्रयामा रहेको बेलायती पत्रिका एक्सप्रेसले जनाएको छ । यो वर्षको अन्त्यसम्ममा नयाँ सम्झौता नभएमा हरेराको युनाइटेडसँगको सम्झौता एक वर्ष मात्रै बाँकी रहनेछ ।
