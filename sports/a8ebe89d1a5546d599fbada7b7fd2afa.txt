प्रधानमन्त्री कप भलिबल : रेलवे, आर्मी र एपिएफ सेमिफाइनलमा

बाँके, फागुन १५ – नेपालगञ्ज रङ्गशालामा भइरहेको चौथो प्रधानमन्त्री कप महिला भलिबल प्रतियोगितामा साविक विजेता रेलवे टिम इन्डिया साथै त्रिभुवन आर्मी क्लब र एपिएफ सेमिफाइनलमा प्रवेश गरेका छन् । 
आइतबारको दोस्रो खेलमा भारतीय टोली रेलवेले आयोजक मध्यपश्चिम भलिबल टिमलाई २५–८, २५–३, २५– ७ को सोझो सेटमा पराजित गर्दै सेमिफाइनल प्रवेश गरेको हो ।  
यसैगरी आइतबार नै  भएको अर्को खेलमा विभागीय टोली त्रिभुवन आर्मी क्लबले भारतीय टोली बर्षात एशोसियसनलाई २५–१७, २५–१९, २५– १७ को सोझो सेटमा हरायो । बर्षातले लगातार दुई खेलमा हारको सामना गरेपछि एक–एक खेल जितेका आर्मी र एपीएफ समूूह बीबाट सेमिफाइनलमा प्रबेश गरेका छन् । प्रतियोगितामा पहिलो पटक सहभागिता जनाएको आर्मीले समूह बिजेता बन्न एपीएफसँग लिगको अन्तिम खेल खेल्ने छ । 
प्रतियोगिता अन्तर्गत लिग चरणको अन्तिम खेलमा सोमबार नेपाल पुलिस क्लब र आयोजक मध्यपश्चिम तथा अर्को खेलमा एपिएफ र आर्मीले प्रतिस्पर्धा गर्नेछन् । 
आगामी १८ गतेसम्म चल्ने प्रतियोगितामा भारतीय दुई टोलीसहित नेपालको चार महिला भलिबल टोलीले सहभागिता जनाएका छन् । नेपालगन्ज रंगशालाको कभर्ड हलमा बाँके जिल्ला भलिबल सङ्घको आयोजनामामा संचालित प्रतियोगितामा साविक विजेता रेलवे इन्डिया, भारतको अर्को टोली बर्षात एशोसियसन, एपिएफ क्लब, नेपाल पुलिस, त्रिभुवन आर्मी क्लब र आयोजक मध्यपश्चिम टिमले प्रतिस्पर्धा गरिरहेका छन् । 
लिग कम नकआउटको आधारमा जारी प्रतियोगिताको विजेताले १ लाख ११ हजार, दोस्रोले ५५ हजार र तेस्रोले ३५ हजार रुपैयाँ प्राप्त गर्नेछन् । प्रतियोगिताको सर्वोत्कृष्ट खेलाडी, उत्कृष्ट स्पाईकर, उत्कृष्ट ब्लकर, उत्कृष्ट सेटर, उत्कृष्टब्लकर, उत्कृष्ट रक्षक, उत्कृष्ट सर्भरलाई आर्कषक पुरस्कार प्रदान गरिने आयोजक बाँके जिल्ला भलिबल संघका अध्यक्ष टिएस ठकुरीले जानकारी दिनुभयो ।
