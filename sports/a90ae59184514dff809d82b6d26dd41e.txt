नेपाललाई ट्वान्टी–ट्वान्टी अन्तर्राष्ट्रिय क्रिकेटको मान्यता

काठमाडौं, असार १४ - नेपालले ट्वान्टी–ट्वान्टी अन्तर्राष्ट्रिय क्रिकेटको मान्यता पाएको छ ।
अष्ट्रेलियाको मेलबर्नमा बसेको अन्तर्राष्ट्रिय क्रिकेट काउन्सिल आइसिसीको बैठकले ट्वान्टी–ट्वान्टी विश्वकपमा सहभागिता जनाएका नेपाल र नेदरल्याण्ड्सलदाई ट्वान्टी–ट्वान्टी अन्तर्राष्ट्रिय मान्यता दिने निर्णय गरेको हो ।
यो मान्यता पछि अब नेपालले ट्वान्टी–ट्वान्टी अन्तर्राष्ट्रिय क्रिकेट खेल्न पाउने छ । गएको मार्च १६ देखि अप्रिल ६ सम्म बंगलादेशमा भएको ट्वान्टी–ट्वान्टी विश्वकप क्रिकेट खेलेको थियो ।
एक दिवसीय क्रिकेटको मान्यता पाएका कारण अफगानिस्तान, हङकङ, आयरल्याण्ड, स्कटल्याण्ड, पपुवा न्युगिनी र युएईलाई पनि ट्वान्टी–ट्वान्टी अन्तर्राष्ट्रियको मान्यता दिइएको छ । आइसिसीले आफ्नो निर्देशन पालना नगरेका करण यसअघि नेपाल क्रिकेट संघ क्यानलाई निलम्बन गर्ने चेतावनी दिएको समाचार सार्वजनिक भएको थियो । तर यो बैठकले त्यसबारेमा केही निर्णय गरेको छैन । आइसिसीको बैठकले ब्रुनाईको क्रिकेट संघलाई सहयोगी (एफिलिएटेड) सदस्य बाट भने निलम्बन गरेको छ । यस्तै टोङालाई सहयोगी सदस्यबाट बर्खास्त गरेको छ । आइसिसीले ओमान क्रिकेट संघलाई ३८ औं एसोसिएट सदस्य बनाएको छ ।
आइसिसीले टेष्ट खेल्ने देशका क्रिकेट संघहरुलाई पूर्ण सदस्य (फुल मेम्बर), पूर्ण सदस्य नभएका देशका क्रिकेट संघलाई एसोसिएट सदस्य, टेष्ट मान्यता नपाएका तर एक दिवसीय क्रिकेटको मान्यता पाएका देशका क्रिकेट संघलाई एक दिवसीय मान्यतासहितको एसोसिएट सदस्य र भर्खरै क्रिकेट खेल्न लागेका देशका क्रिकेट संघलाई एफिलिएटेड सदस्यको मान्यता दिने गरेको छ ।
