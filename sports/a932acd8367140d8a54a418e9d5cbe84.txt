इब्राहिमोविच र मोरिन्हो फेरि सँगै

असार १८ – जाल्टन इब्राहिमोविच इंग्लिस क्लब म्यानचेस्टर युनाइटेडमा अनुबन्धित भएका छन् । सिजनको अन्त्यसँगै फ्रेन्च क्लब पेरिस सेन्ट जर्मेन पिएसजी छोडेका इब्राहिमोविचले म्यानचेस्टर युनाइटेडसँग एक वर्षको सम्झौता गरेका हुन् । ३४ वर्षका इब्राहिमोविचले स्वीडेनबाट एक सय १६ खेल खेलेका छन् । म्यानचेस्टर युनाइटेडमा अनुबन्ध भएपछि उनले भने ‘प्रिमियर लिगमा खेल्न पाउँदा म निकै खुसी छु ।’ इब्राहिमोविच यो सिजनमा अनुबन्ध भएका म्यानचेस्टर युनाइटेडका दोस्रो खेलाडी हुन् । यसअघि युनाइटेडले भिल्लारियलका डिफेन्डर एरिक बेल्लीलाई अनुबन्ध गरेको थियो । बार्सिलोना तथा युभेन्टस पूर्व खेलाडी इब्राहिमोविचले ६ सय ७७ खेलमा तीन सय ९२ गोल गरेका छन् । उनले सन् २००१ देखि अहिलेसम्म प्रत्येक सिजनमा उपाधि जितेका छन् । जसमा १३ वटा लिग उपाधि सामेल छन् । गएको सिजन उनकालागि सबै भन्दा महत्वपूर्ण रह्यो । फ्रेन्च लिग वानमा उनले गएको सिजन ५१ खेलमा ५० गोल गरे । यो पिएसजीका कुनै पनि खेलाडीले एक सिजनमा गरेको सबै भन्दा धेरै गोल हो । यस्तै उनले लिगमा ३८ गोल गरेर कीर्तिमान पनि बनाए । पिएसजीमा चार सिजन रहँदा उनले १२ उपाधि जिते । म्यानचेस्टर युनाइटेडका प्रशिक्षक जोसे मोरिन्हो उनका सबै भन्दा मन पर्ने प्रशिक्षक हुन् । उनले भने ‘जोसे मोरिन्होको प्रशिक्षणमा फेरि एक पटक खेल्न पाएको छु, म त्यसका लागि पर्खिन सक्दिन । उनी निकै उत्कृष्ट प्रशिक्षक हुन् ।’ इब्राहिमोविचले इन्टर मिलानमा हुँदा मोरिन्होको प्रशिक्षणमा खेलेका थिए । 
– एजेन्सीको सहयोगमा
