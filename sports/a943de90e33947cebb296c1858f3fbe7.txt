पहिलो ट्वेन्टी ट्वेन्टी पनि हार्‍यो श्रीलंका, पाकिस्तान ७ विकेटले विजयी

काठमाडौं, कात्तिक १० – पाकिस्तानसँगको पहिलो ट्वेण्टी ट्वेण्टी क्रिकेटमा श्रीलंका ७ विकेटले पराजित भएको छ । दुवइमा बिहीबार राति भएको खेलमा श्रीलंकाले दिएको १ सय ३ रनको लक्ष्य पाकिस्तानले १६ बल बाँकी रहँदै ३ विकेट जाँदा भेट्टाएको हो ।  
टस हारेर ब्याटिङमा आएको श्रीलंकाले १८ ओभर ३ बलमा १ सय २ रन बनाउँदा सबै विकेट गुमायो । श्रीलंकाका ७ जना खेलाडीले दोहोरो अंकमा रन जोड्न सकेनन् । धनुष्का गुनथिलकाले ११ बलमा १८ रन, सदिरा सामाराविक्रमाले २३ बलमा २३ रन, सेक्कुग्गे प्रसन्नाले २३ बलमा अविजित २३ रन बनाए ।  
पाकिस्तानका हसन अलीले तीन विकेट लिए । यस्तै उस्मान खान र मोहम्मद हाफिजले दुई दुई साथै इमाद वासिम, फहिम असरफ र सादब खानले एक एक विकेट लिए ।  
पाकिस्तानलाई जिताउन सोहेब मलिकले ३१ बलमा अविजित ४२ रन र मोहम्मद हाफिजले २३ बलमा अविजित रहँदै २५ रन बनाए । यस्तै अहमद सेहजादले ३२ बलमा २२ रन बनाए । श्रीलंकाका बिकुम सञ्जयले दुई साथै सचिथ पाथिरानाले एक विकेट लिए ।  
श्रीलंकासँगको पाँच एकदिवसीय क्रिकेट ह्वाइटवास गरेको पाकिस्तानले ट्वेण्टी ट्वेण्टीमा पनि विजयी शुरुवात गरेको हो । अब दुईवटा ट्वेण्टी ट्वेण्टी खेल बाँकी छ ।
