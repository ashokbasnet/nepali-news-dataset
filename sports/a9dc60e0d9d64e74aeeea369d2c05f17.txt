केन बिना पनि टोटनह्यामले जित्यो

चैत ७ – इंग्लिस प्रिमियर लिग अन्तर्गत आइतबार राति भएको खेलमा टोटनह्याम विजयी भएको छ । घरेलु मैदानमा ह्यारी केन बिना खेलेको टोटनह्यामले साउथह्यामप्टनलाई २–१ ले हराएर शीर्ष स्थानको चेल्सीसँगको अंक दूरी १० कायम गरेका हो । टोटनह्यामको जितमा क्रिश्चियन एरिक्सन र डेल अलीले गोल गरे । दुवै गोल पहिलो हाफमा नै भएको हो । साउथह्यामप्टनका लागि दोस्रो हाफमा जेम्स वार्ड प्रावजले एक गोल फर्काए । १४ औं मिनेटमा एरिक्सन र ३३ औं मिनेटमा अलीले गोल गरेपछि टोटनह्यामले पहिलो हाफमा २–० को अग्रता लियो । ५२ औं मिनेटमा प्रावजले साउथह्यामप्टनका लागि एक गोल फर्काए । यो जित घरेलु मैदानमा टोटनह्यामको लगातार १० औं जित हो । जितपछि दोस्रो स्थानको टोटनह्यामको २८ खेलबाट ५९ अंक भएको छ । शीर्ष स्थानको चेल्सीको ६९ अंक छ । २७ खेलबाट ३३ अंक जोडेको साउथह्यामप्टन दशौं स्थानमा छ ।
