लिसेस्टर प्रिमियर लिग उपाधिको थप नजिक

चैत २ – इंग्लिस प्रिमियर लिगको शीर्ष स्थानमा  रहेको लिसेस्टर सिटीले प्रभावकारी प्रदर्शन जारी राखेको छ । प्रिमियर लिग अन्तर्गत सोमबार राति भएको खेलमा लिसेस्टर सिटीले रेलिगेशन जोनको न्युक्यासललाई १–० ले हराएर पाँच अंकको अग्रता कायम गरेको छ । लिसेस्टरको जितमा २५ औं मिनेटमा शिन्जी ओकाजाकीले गरेको गोल नै निर्णायक बन्यो । यो जितले लिसेस्टरलाई लिगका ८ खेल बाँकी हुँदा उपाधिको थप नजिक लगेको छ । न्युक्यासलको प्रशिक्षकको रुपमा पहिलो खेलमा रियल मड्रिडका पूर्व प्रशिक्षक राफेल बेनिटेजले उसको हारको श्रृँखलालाई रोक्न सकेनन् । बेनिटेज केही दिन अघि मात्रै न्युक्यासलको प्रशिक्षकमा नियुक्त भएका थिए । जित निकाल्न नसेपछि न्युक्यासलले सुधारिएको प्रदर्शन भने गरेको छ । यो जितपछि लिसेस्टरको ३० खेलबाट ६३ अंक भएको छ । दोस्रो स्थानको टोटनह्यामको समान ३० खेलबाट ५८ अंक छ । पुछारबाट दोस्रो स्थानमा रहेको न्युक्यासलको २४ अंक छ । लिसेस्टर सिटी तेस्रो स्थानको आर्सनल भन्दा ११ तथा चौंथो स्थानको म्यानचेस्टर सिटी भन्दा १२ अंकले अघि छ । 
– एजेन्सीको सहयोगमा
