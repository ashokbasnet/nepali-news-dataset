महरेज नायक, लिसेस्टर च्याम्पियन्स लिगको नकआउट चरण नजिक

कात्तिक ३ – पहिलो पटक च्याम्पियन्स लिग खेलिरहेको इंग्लिस प्रिमियर लिग च्याम्पियन लिसेस्टर सिटी अन्तिम १६ को नजिक पुगेको छ । समूह जीमा रहेको लिसेस्टरले मंगलबार राति भएको खेलमा एफसी कोपनहेगनलाई १–० ले हराउँदै समूह चरणमा लगातार तेस्रो जित दर्ता गरेको छ । ४० औं मिनेटमा रियाद महरेजले गरेको गोल नै लिसेस्टरको जितमा निर्णायक बन्यो । लिसेस्टरले च्याम्पियन्स लिगका तीन खेलमा अहिलेसम्म पाँच गोल गरेको छ । त्यसमा चार गोलमा महरेज सहभागी छन् । तीन खेलबाट ९ अंक जोडेको लिसेस्टर समूहको शीर्ष स्थानमा छ । अब एउटा खेल जितेमा लिसेस्टर सिटीले अन्तिम १६ मा स्थान पक्का गर्ने छ । यसअघि भएका खेलमा लिसेस्टरले क्लब ब्रुगलाई ३–० तथा एफसी पोर्टोलाई १–० ले हराएको थियो । समूह जी अन्तर्गत मंगलबार राति भएको खेलमा एफसी पोर्टोले क्लब ब्रुगलाई २–१ ले हरायो ।
