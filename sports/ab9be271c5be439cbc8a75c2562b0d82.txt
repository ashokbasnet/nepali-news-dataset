इपिएल : विराटनगरको लगातार तेस्रो जित

काठमाडौं, पुस ७ –एभरेष्ट प्रिमियर लिग इपिएल क्रिकेट अन्तर्गत शुक्रबार भएका खेलमा पोखरा राइनोज र विराटनगर वारियर्स विजयी भएका छन् ।
कीर्तिपुरमा शुक्रबार भएको दोश्रो खेलमा विराटनगर वारियर्सले चितवन टाइगर्सलाई ७१ रनले हराएको छ । १ सय ७५ रनको लक्ष्य पछ्याएको चितवन टाइगर्सले १८ ओभर २ बलमा सबै १० विकेट गुमाएर १ सय ३ रन मात्रै बनाउन सक्यो । खराब शुरुवात गरेको उसका लागि भीम सार्कीले २४ र सन्दीप सुनारले १६ रन बनाउनुबाहेक अरुले गतिलो प्रदर्शन गर्न सकेनन् । चितवनलाई सस्तैमा अलआउट गर्न विराटनगरका वसन्त रेग्मीले ४ र अविनाश कर्णले २ विकेट लिए । 
यसअघि पहिले ब्याटिङ गरेको विराटनगरले निर्धारित २० ओभरमा ८ विकेट गुमाएर १ सय ७४ रन बनाएको थियो । उसका लागि विदेशी खेलाडी बाबर हायातले ४२ बलमा ५ चौका ६ छक्काको मद्दतमा ८१ रन बनाए भने अंशुमान रथले ४१, आसिफ शेखले २१ र पारस खड्काले १६ रन बनाए । चितवनका प्रवीण गुप्ताले ह्याट्रिकसहित ५ विकेट लिए पनि टोलीको हार टार्न सकेनन् । चितवनको यो लगातार तेश्रो हार हो भने विराटनगरले लगातार तेश्रो खेल जितेको हो । 
यसअघि त्रिवि त्रिकेट मैदानमा भएका खेलमा पोखराले काठमाडौं किङ्स इलाभेनलाई ६ विकेटले हरायो । पहिलो खेलमा काठमाडौंले दिएको ९९ रनको लक्ष्य पोखराले खेल सकिन १० बल बाँकी छँदा ४ विकेट गुमाएर भेट्टायो । पोखराको जितमा विदेशी खेलाडी उसरुल्लाहले ४५ र सुनिल धमालाले २० र शक्ति गौचनले अविजित १८ रनको योगदान दिए ।
यसअघि पहिले ब्याटिङ  गरेको काठमाडौँले निर्धारित २० ओभरमा ८ विकेट गुमाएर ९८ रन बनाएको थियो । काठमाडौँलाई सस्तैमा रोक्न विक्रम शोब, शक्ति गौचन र सुसन भरीले समान २–२ विकेट लिए । पोखराले ३ मध्ये २ खेल जितेको छ भने चार खेल खेलेको काठमाडौंको यो तेश्रो हार हो ।
