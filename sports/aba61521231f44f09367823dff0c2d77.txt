काउटिन्हो नभए पनि लिभरपुलको लय उस्तै

माघ १७ –इंग्लिस प्रिमियर लिगमा चौथो स्थानको लिभरपुलले रेलिगेसनबाट जोगिन संघर्षरत हडर्सफिल्ड टाउनविरुद्ध ३–० को जित आत्मसाथ गरेको छ ।
जनवरी ट्रान्सफरमा मुख्य प्लेमेकर फिलिप काउटिन्हो बार्सिलोनामा आवद्ध भएपछि पनि लिभरपुलको लयमा कुनै असर नपरेको देखिएको छ । यद्यपि उसले ठूला क्लवहरुसँग खेलेको छैन ।

मंगलबार राति हडर्सफिल्डलाई उसकै मैदानमा हराउने क्रममा लिभरपुलका एम्री क्यानले पहिलो गोल गरेका थिए । त्यस्तै पहिलो हाफको अन्त्यतिर रोवर्टो फिर्मिनोले गोल गरे ।
७८औं मिनेटमा मोहम्मद सलाहले पेनाल्टीमा गोल गर्दै पाहुना टोलीको शानदार जित सुनिश्चित गरे । जितसँगै लिभरपुल अंकतालिकाको चौथो स्थानमा यथावत छ । उसले लिगको २५ खेलबाट ५० अंक जोडेको छ । यता हडर्सफिल्ड २४ अंकका साथ १४औं स्थानमा रहे पनि रेलिगेसन जोनबाट मात्र १ अंकले अगाडि छ ।
