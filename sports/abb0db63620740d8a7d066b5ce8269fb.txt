बार्सिलोना रियल मड्रिड भन्दा १० अंकले अघि

फागुन ९ – स्पेनिस ला लिगाको शीर्ष स्थानमा रहेको बार्सिलोनाले ९ अंकको अग्रता लिएको छ । ला लिगा अन्तर्गत शनिबार राति भएको खेलमा बार्सिलोनाले लास पालमसलाई २–१ ले हरायो । बार्सिलोनाको जितमा लुइस स्वारेज र नेइमारले एक एक गोल गरे । लास पालमसका लागि डा सिल्भाले एक गोल फर्काए । छैटौं मिनेटमा नै स्वारेजले गोल गर्दै बार्सिलोनालाई सुरुवाती अग्रता दिलाएका थिए । त्यसको चार मिनेटपछि लास पालमसका डा सिल्भाले बराबरी गोल फर्काए । ३९ औं मिनेटमा नेइमारले गोल गरेपछि बार्सिलोनाले २–१ को अग्रता लियो । दोस्रो हाफमा दुवै तर्फबाट गोल हुन नसकेपछि बार्सिलोना २–१ ले विजयी भयो । जितपछि शीर्ष स्थानको बार्सिलोनाको २५ खेलबाट ६३ अंक भएको छ । एक खेल कम खेलेको दोस्रो स्थानको एथ्लेटिको मड्रिडको ५४ अंक छ । एक खेल कम खेलेको रियल मड्रिड बार्सिलोना भन्दा १० अंकले पछि छ । रियल मड्रिडको २४ खेलबाट ५३ अंक छ । बार्सिलोनासँग पराजित भएको लास पालमस भने २५ खेलबाट २१ अंकसहित १८ औं स्थानमा छ । ला लिगा अन्तर्गत शनिबार राति भएका अरु खेलमा स्पानियोलले डिप्रोटिभो डि ला कोरुनालाई १–० तथा सेल्टा डि भिगोले एइबरलाई ३–२ ले हरायो । रियल बेटिस र स्पोर्टिङ डि गिजोनले १–१ को बराबरी खेले । 
– एजेन्सीको  सहयोगमा
