ए डिभिजन लिग : थ्री स्टारद्वारा फ्रेन्ड्स पराजित

काठमाडौं, माघ १५ - शहीद स्मारक ए डिभिजन लिग फुटबल अन्तर्गत बुधबार भएको दोश्रो खेलमा थ्री स्टार क्लव विजयी भएको छ ।
दशरथ रंगशालामा भएको खेलमा थ्री स्टारले फ्रेन्ड्स क्लबलाई २–० ले हरायो । थ्री स्टारलाई जिताउन क्यास्ट्रो डोनाल्ड मुम्बाराले ६९ औं र सन्तोष साहुखलले ८४ औं मिनेटमा गोल गरे ।
यो जितपछि थ्रीस्टारले १० खेलबाट २० अंक जोडेर मनाङ मर्स्याङदी क्लवसँगको अंक दुरी २ मा झारेको छ । २२ अंक जोडेर पहिलो स्थानमा रहेको मनाङले ९ खेल खेलेको छ । १० खेलबाट १२ अंकसहित आठौं स्थानमा रहेको फ्रेन्ड्सको हारपछि सुपर सिक्समा पुग्ने संभावना कठिन भएको छ ।
