चेल्सीद्वारा बार्सिलोना पराजित

साउन १३ – बार्सिलोना विरुद्धको मैत्रीपूर्ण खेलमा चेल्सी विजयी भएको छ । अमेरिकाको वासिङटनमा बुधबार बिहान भएको मैत्रीपूर्ण खेलमा इंग्लिस प्रिमियर लिग विजेता चेल्सीले स्पेनिस ला लिगाको उपाधि उचालेको बार्सिलोनालाई टाइब्रेकरमा ४–२ ले पराजित गरेको हो । निर्धारित ९० मिनेटको खेल २–२ को बराबरीमा सकिएपछि खेलको निर्णय टाइब्रेकरबाट लिइएको हो । निर्धारित ९० मिनेटको खेलमा सुरुवाती अग्रता चेल्सीले नै लिएको थियो । खेलको १० औं मिनेटमा इडेन हजार्डले गोल गर्दै चेल्सीलाई सुरुवाती अग्रता दिएका थिए । ५२ औं मिनेटमा बार्सिलोनाका लुइस स्वारेजले बराबरी गोल फर्काए । ६६ औं मिनेटमा सान्ड्रो रोमिरेजले गोल गर्दै बार्सिलोनालाई २–१ को अग्रता लिए । २–१ ले पछि परेको चेल्सीका लागि ८५ औं मिनेटमा ग्यारी केहिलले गोल गर्दै खेल २–२ को बराबरीमा ल्याए । टाइब्रेकरमा बार्सिलोनाका दुई खेलाडी मात्रै गोल गर्न सफल भएपछि नतिजा चेल्सीको पक्षमा गएको हो । यसअघि गएको आइतबार भएको मैत्रीपूर्ण खेलमा चेल्सीले फ्रान्सको क्लब पेरिस सेन्ट जर्मेनलाई हराएको थियो । बार्सिलोना भने म्यानचेष्टर युनाइटेडसँग पराजित भएको थियो । युरोपियन फुटबलको नयाँ सिजन सुरु हुनु अघि मैत्रीपूर्ण फुटबलका लागि प्रिमियर चेल्सी र बार्सिलोना अमेरिका पुगेका हुन् । इंग्लिस प्रिमियर लिग अबको दुई हप्ता तथा ला लिगा एक महिनापछि सुरु हुनेछ ।
– एजेन्सीको सहयोगमा
