विराट गोल्डकप फूटबलमा एपिएफको विजयी सुरुवात

विराटनगर, फागुन २० – दोस्रो विराट गोल्डकप अन्तर्राष्ट्रिय फुटबल प्रतियोगितामा सशस्त्र प्रहरीको एपिएफ क्लबले विजयी सुरुवात गरेको छ । विराटनगरको स्थानीय मैदानमा भएको प्रतियोगिताको पहिलो खेलमा एपीएफले भारतको कालिङ्पोङ ११ लाई ६–२ ले पराजित गरेको हो ।

जितसँगै एपिएफ क्वार्टरफाइनल प्रवेश गरेको छ । एपिएफका लागि गणेश लावती र नवीन लामाले समान २ तथा सन्तोष श्रेष्ठ र  श्याम नेपालीले पनि १–१ गोल गरे । कालिङ्पोङका लागि अमीर लामा र छिरिङ गोले एक एक गोल फर्काए ।

सोमबार सरस्वती क्लब र पुर्वाञ्चल ११ बीच प्रतिस्पर्धा हुनेछ । प्रतियोगितामा नेपालका ५, भारतका ३, भुटान र  बंगलादेशका  एक एक क्लबले भाग लिएका छन् ।

विजेताले ३ लाख २५ हजार र उपविजेताले १ लाख ५० हजार पुरस्कार पाउनेछन् । साथै म्यान अफ द सिरिजलाई होन्डा मोटरसाइकल, उत्कृष्ट खेलाडी र सर्वाधिक गोलकर्तालाई २५ हजार र हरेक खेलका म्यान अफ द म्याचलाई ५ हजार रुपैयाँ पुरस्कार दिइने आयोजक संस्थाले जनाएको छ ।
