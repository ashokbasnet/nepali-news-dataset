रोनाल्डो बेखुसी

असोज ९ – रियल मड्रिडका स्ट्राइकर क्रिष्टियानो रोनाल्डो ला लिगा अन्तर्गत शनिबार राति भएको लास पालमससँगको खेलमा पूरा समय मैदानमा रहेनन् । प्रशिक्षक जिनेदिन जिदानले १८ मिनेट बाँकी हुँदा रोनाल्डोलाई मैदान बाहिर बोलाएर उनको ठाउँमा लुकास वासकेजलाई मैदान छिराए । त्यसबेला रियल मड्रिडले २–१ को अग्रता लिएको थियो । रोनाल्डो आफूलाई मैदान बाहिर बोलाइएकोमा बेखुसी देखिन्थे । उनी अनुहार बिगारेर मैदानबाट बाहिरिएका थिए । बाहिरिने क्रममा उनले प्रशिक्षक जिदानको आँखामा नहेरी हात मिलाएका थिए । यसले उनी जिदानको निर्णयमा खुसी नरहेको देखियो । रियलको अहिलेसम्मको करिअरमा रोनाल्डोले पहिलो पटक प्राविधिक निर्णयमा असहमत देखिएका हुन् । यो खेलमा रियल मड्रिड २–२ को बराबरीमा रोकियो । रोनाल्डो बाहिरिएको १३ मिनेटपछि रियलले एक गोल खायो । प्रशिक्षक जिदानले च्याम्पियन्स लिगका लागि रोनाल्डोलाई आराम दिनका केही समय अघि नै मैदानबाट बाहिर ल्याएको बताएका छन् । रियल मड्रिडले आउँदो मंगलबार राति बोरुसिया डर्टमुण्डसँग खेल्ने छ ।
