राष्ट्रिय क्रिकेटमा आर्मीको तेस्रो जित

काठमाडौं, फागुन २८ – राष्ट्रिय क्रिकेट प्रतियोगितामा त्रिभुवन आर्मी क्लबले लगातार तेस्रो जित दर्ता गरेको छ । आर्मीले बिहीबार क्षेत्र नम्बर ५ नेपालगञ्जलाई ६० रनले हराएको हो ।
१ सय ७२ रनको लक्ष्य पछ्याएको नेपालगञ्ज ३० ओभर ३ बलमा १ सय ११ रनमा अलआउट भयो । उसका लागि राजवीर सिंहले ३३ र सुबेन्द्र पाण्डेले २७ रन बनाए । आर्मीका सुनम गौतमले ३ विकेट लिए ।
पहिले ब्याटिङ गरेको आर्मीले ४२ ओभर ३ बलमा १ सय ७१ रन बनाएको थियो । उसका राजेश पुलामीले ४१ रन बनाए । अर्को खेलमा क्षेत्र नम्बर २ वीरगञ्जले क्षेत्र नम्बर १ विराटनगरलाई ३ विकेटले पराजित गरेको छ ।
१ सय ७१ रनको लक्ष्य वीरगञ्जले ४६ ओभर १ बलमा ७ विकेटको क्षतिमा भेट्टाएको हो । उसका लागि अनिल साहले ३० तथा सुरज प्रसाद कुर्मीले २९ रन बनाए । पहिले ब्याटिङ गरेको विराटनगरले ३२ ओभरमा  १ सय ७० रन बनाएको थियो ।
