सर्मथकले गर्ने निस्वार्थ सेवामा आइसिसीको असहयोग

नारायण अधिकारी/उज्यालो ।
काठमाडौं, वैशाख २ – मुखमा हरियो माक्स । हातमा सेता पञ्जा । कसैको हातमा जुटको बोरा । चैतको घाम र त्रिवि क्रिकेट मैदान । झण्डै सय जना युवा त्रिवि क्रिकेट मैदानमा यताउती गरिरहेका देखिन्थे । उनीहरु अरुले खाएर फालेका चक्लेटका खोल, पानीका बोतल, ढुङ्गा, झ्यास, झिक्रा टिप्न व्यस्त थिए । 
केही युवाहरु झ्यास र झिक्रालाई एक ठाउँमा थुपारेर आगो लगाउँदै थिए केही युवाहरु ढुङ्गा बटुलेर त्रिवि क्रिकेट मैदानको वाल पछाडी लगेर फाल्दै थिए । गएको चैत २० गते त्रिवि क्रिकेट मैदानमा देखिएको दृश्य हो यो । 
नेपालमा खेल हुने नहुने लामो दुविधाका बिच अन्ततः नेपालमै खेल हुने भएपछि अहिले त्रिवि क्रिकेट मैदानमा काम गर्न भ्याईनभ्याई छ ।  क्यानलाई काम गर्न भ्याईनभ्याई भएका बेला युवाहरुको एक समूहले निस्वार्थरुपमा अहिले त्रिवि क्रिकेट मैदानमा काम गरिरहेको छ । सबै मानिस आआफ्नै स्वार्थका लागि काम गर्छन् । निश्वार्थ भावनाको छाति लिएर कमै मानिसले मात्र समाज सेवा गर्छन् । तीनै निस्वार्थ छाति मध्येका व्यक्ति भेटिएका थिए त्रिवि क्रिकेट मैदानमा ।
उनीहरु नेपाली क्रिकेट समर्थक समाज संस्थाका सदस्य हुन् ।
यो संस्थाले निशुल्क रुपमा अहिले क्रिकेट मैदानमा काम गरिरहेको छ । क्रिकेट क्षेत्रलाई विकास र सहयोग गर्ने उद्देश्यले नेपाली युवाहरु मिलेर यो संस्था खोलेको बताउनुहन्छ नेपाली क्रिकेट समर्थक समाजका अध्यक्ष भानुभक्त सिग्देल । सिग्देलले फेसबुक ग्रुपमार्फत सुरुवात गर्नु यो ग्रुपमा अहिले एक लाख ४३ हजार क्रिकेट सर्मथक छन् ।
सिग्देल पहिला क्रिकेट खेलाडी पनि हुनुहुन्थ्यो । उहाँले जिल्ला स्तरिय क्रिकेट पनि खेलिसक्नु भएको छ  । पेशाले उहाँ लेक्चर हुनुहुन्छ । यस अघि उहाँ एभरेष्ट क्रिकेट कल्बमा आवद्ध हुनुहुन्थ्यो । त्यस क्लबका सदस्यहरु विदेशिनु भएपछि क्लब बन्द हुनपुग्यो । ‘म क्रिकेट खेलाडी पनि हुँ, केही नगरी बसिरहन सकिन, मैले क्रिकेट सम्बन्धी गतिविधि पोष्ट गर्न फेसबुक ग्रुप बनाँए ।’ उहाँले भन्नुभयो । उहाँले त्यो ग्रुपमा क्रिकेट सम्बन्धी जानकारी पोष्ट गर्दै जानुभयो । बिस्तारै ग्रुपमा सदस्यहरु थपिँदै गए ।
थपिँदै गएको ग्रुप तीन महिना अगाडि काठमाडौं जिल्ला विकास समितिमा दर्ता भयो । यसरी दर्ता भएको यो ग्रुपलाई देशविदेशबाट सहयोग गर्ने बाचा पनि आउन थाले । उहाँहरु थप उत्साहित हुन थाल्नुभयो । संस्थाले क्रिकेट सम्बन्धी गतिविधिलाई थप शक्रिय बनाउने योजना बनायो । 
यो संस्थाले आउनै लागेको विश्व क्रिकेट लिग च्याम्पियनसिपमा सहयोग गर्ने निर्णय गर्‍यो । अहिले यो संस्थाले क्रिकेट मैदानमा भएका फोहर टिप्ने, ढुङ्गा टिप्ने र क्यानले भने अनुसार सहयोग गर्दै आएको छ । क्यानको समन्वयमा संसथाले यस्तो गतिविधि गर्दै आएको हो ।
त्यसै अनुसार संस्थाले विभिन्न काम गर्ने भन्दै आइसिसीसँग लिखित रुपमा प्रस्तावना पेश गर्‍याे । आइसिसीले संस्थाको योजनामा सहमति जनाए पनि धेरै योजनाका लागि काम गर्न नदिन बताएको अध्यक्ष सिग्देलले उज्यालोसँग गुनासो पोख्नुभयो ।
संस्थाको योजना वैशाख ४ र ६ गते नामिबियासँग हुने खेलमा दर्शकलाई ध्यानमा राखि अस्थाई शौचालय बनाउने योजना थियो । जसमा आइसिसीले आफै घुम्ति शौचालय खाख्ने जनाउदै संस्थालाई शौचालय बनाउन नदिने जनाएको अध्यक्ष सिग्देलले बताउनुभयो ।
वैशाखको घाममा बसेर क्रिकेट हेर्ने दर्शकका लागि जारको पानीका व्यवस्था गर्ने भन्दै यो संस्थाले आइसिसीसँग लिखित रुपमा आग्रह गरेको थियो । तर आइसिसीले मैदानको गेट बाहिर मात्रै पानीको व्यवस्था गर्नु भनेपछि समर्थकको मन खल्लो भएको छ । क्रिकेट सम्बन्धी सूचनामुलक जानकारी दिने भन्दै यो संस्थाले जानकारीमुलक ब्यानर टाँग्नका लागि अनुमति माग्यो ।
तर त्यसमा पनि नदिने बराजु बुधबार बार्छु भनेजस्तै आइसिसीले क्रिकेट मैदान बाहिरका रुखमा टाँग्न भन्यो । आखिर क्रिकेट मैलान बाहिरका रुख त त्रिभुवन विश्वविद्यालयका थिए । आइसिसीले यो योजना पनि पुरा दिएन ।
क्रिकेट समर्थनका लागि भनेर यो संस्थाले आठ वटा जिल्लामा संयोजक तोकेको जनाएको छ । जसमा झापा, मोरङ, बाँके, कैलाली, चितवन, नुवाकोट, बैतडी र काभ्रे छन् ।
वैशाख ४ र ६ गते यी जिल्लाबाट नेपाली क्रिकेटलाई समर्थन गर्न संयोजकको नेतृत्वमा समर्थकहरु आउने छन् । यसरी निस्वार्थ भावनाले क्रिकेटको विकास र खेलाडीहरुको हौसलाको लागि आफ्नो खल्तीबाट प्रसा खर्चेर काम गर्ने कमै हन्छन् । त्यसैले संस्थाको यस कामप्रति आइसिसी र खेलाडीहरु खुसी छन् । 
यतिमात्र हैन संस्थाका योजना अरु पनि छन् । आगामी दिनमा जिल्लास्तरीय उमेर समुहको क्रिकेटको आयोजना गर्ने, काठमाडौं उपत्यका भित्र स्कुलस्तरको क्रिकेट प्रतियोगिता गर्ने, प्रतिभा भएका तर आर्थिक समस्याका कारण क्रिकेट खेल्न नसकेकाहरुलाई क्रिकेट खेल्ने वातावरण बनाइदिने योजना संस्थाको विधानमै छ । 
यो संस्थामा अहिले आजिवन सदस्य पाँच जना छन् । आजिवन सदस्य बन्नका लागि प्रतिव्यक्ती पाँच हजार लाग्ने संस्थाले जनाएको छ । यसरी पाँच जनाबाट २५ हजार रुपैयाँ जम्मा भएको छ ।
त्यस्तै साधारण सदस्य बन्नका लागि प्रतिव्यक्ती तीन सय रुपैयाँ तिर्नु पर्ने हुन्छ । यसरी संस्थाका सदस्य र विदेशबाट आएको सहयोगबाट अहिलेसम्म संस्था चलेको संस्थाका अध्यक्ष भानुभक्त सिग्देलले बताउनुभयो ।
