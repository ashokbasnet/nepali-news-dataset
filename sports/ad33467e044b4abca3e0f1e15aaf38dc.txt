भारतका शशांक मनोहर आइसीसीको अध्यक्षमा निर्विरोध निर्वाचित, को हुन् मनोहर ?

काठमाडौं, वैशाख ३० । भारतका शशांक मनोहर अन्तर्राष्ट्रिय क्रिकेट काउन्सिल (आइसीसी)को अध्यक्षमा निर्विरोध निर्वाचित भएका छन् । उनले अब दुई वर्ष आइसीसीको मुख्य जिम्मेवारी सम्हाल्नेछन् ।आइसीसीको नयाँ नियमअनुसार आइसीसीका वर्तमान वा पूर्वनिर्देशकहरुलेमात्रै उम्मेदवारी दिन पाउँछन् ।अध्यक्षको उम्मेदवार बन्न प्रत्याशीले कम्तिमा दुईजना निर्देशकको सहमति जुटाउनुपर्नेमा शशांक मनोहरमात्रैले उम्मेदवारी दर्ता गराएपछि उनी निर्विरोध चयन भएका हुन् ।भारतका प्रख्यात कानुन व्यवसायी मनोहरले भारतीय क्रिकेट बोर्डको अध्यक्षकारुपमा दुई कार्यकाल व्यतित गरिसकेका छन् । शशांक मनोहर आइसीसीको पहिलो स्वतन्त्र अध्यक्ष बनेका हुन् ।कुनैपनि देशको क्रिकेट बोर्डको कुनैपनि पदमा बहालवाला व्यक्ति अध्यक्ष बन्न नपाउने प्रावधानअनुसार मनोहरले दुई दिनअघिमात्रै भारतीय क्रिकेट बोर्ड (बीसीसीआइ)को अध्यक्ष पदबाट राजीनामा दिएका थिए ।आइसीसीका १० पूर्णसदस्य राष्ट्र, ३८ एसोसिएट राष्ट्र तथा ५७ एफिलीएट राष्ट्रले हालैमात्र नयाँ नियमावली पारित गरेपछि त्यसैको प्रावधानअनुसार अध्यक्ष चयन गरिएको हो ।‘अन्तर्राष्ट्रिय क्रिकेटलाई ठूला राष्ट्रहरुको पकडबाट बाहिर ल्याउनुपर्छ’ भन्ने मान्यता राख्ने मनोहर नेपाल जस्ता एसोसिएट र एफिलीएट सदस्य राष्ट्रको पक्षमा सकारात्मक छन् । (एजेन्सी)
