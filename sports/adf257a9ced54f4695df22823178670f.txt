आइभरीकोष्टका प्रशिक्षकको राजिनामा

काठमाडौं, असार ११ - आइभरीकोष्टको राष्ट्रिय फुटबल टिमका प्रशिक्षक सब्री लमौचीले राजिनामा दिएका छन् ।
बुधबार बिहानको खेलमा ग्रीससँग २–१ ले पराजित हुँदै आफ्नो टिम विश्वकपको समूह चरणबाटै बाहिरिएपछि लमौचीले राजिनामा दिएका हुन् ।
सन् २०१२ को मेमा प्रशिक्षकको जिम्मेवारी सम्हालेका उनको सम्झौता विश्वकप फुटबल प्रतियोगितसम्मका लागि मात्र थियो । फ्रन्सका पूर्व खेलाडीसमेत रहेका ४२ वर्षका लमौचीले खेलाडी आफूलाई निराश पारेको बताए ।
आइभरीकोष्टलाई अन्तिम १६ मा पुग्न ग्रीससँग बराबरी गरेको भएमात्र पनि पुग्ने थियो । तर आइभरीकोष्ट इन्जुरी समयमा पेनाल्टीमार्फत गोल खाँदै पराजित भयो । आइभरीकोष्ट महान फुटबलका देश भएको भन्दै लमौचीले तर ग्रीससँगको नतिजा निर्दयी भएको बताए । कडा परिश्रम र ठूलो बलिदानपछि पनि खेलले आइभरीकोष्टलाई दुखी बनाएको उनको प्रतिक्रिया थियो ।
