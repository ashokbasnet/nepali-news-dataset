नेइमार र काभानीको जादु दोस्रो हाफमा, पिएसजीले लियो १० अंकको अग्रता

मंसिर १४ – फ्रेन्च लिग वान फुटबलको लिडर पेरिस सेन्ट–जर्मेन (पिएसजी) ले १० अंकको अग्रता लिएको छ । लिग अन्तर्गत बुधबार राति भएको खेलमा ट्रोयसलाई २–० ले हराएको पिएसजीले दोस्रो स्थानमा उक्लिएको मार्सेइली भन्दा १० अंकको अग्रता लिएको हो । पहिलो हाफमा गोल रहित बराबरीमा रोकिएको पिएसजीले दोस्रो हाफमा गोल गर्‍यो । पिएसजीका लागि विश्व कीर्तिमानी मूल्यमा यहि सिजन आएका नेइमार र एडिसन काभानीले गोल गरे । पिएसजीले जित दर्ता गरेको रात उपाधि होडमा रहेको मोनाको भने नान्टेसँग पराजित भयो । दुई वर्षअघि अस्वभाविक रुपमा लेस्टर सिटीलाई इंग्लिस प्रिमियर लिगको उपाधि दिलाएका क्लाउडिओ रानिएरीको टिम नान्टेससँग मोनाको १–० ले पराजित भएको हो । नान्टेसको जितमा ९२ औं मिनेटमा लुकास लिमाले गरेको गोल निर्णायक बन्यो । यस्तै राति नै भएको खेलमा मेट्जलाई ३–० ले हराएको मार्सेइली दोस्रो स्थानमा उक्लिएको छ । लिल्लेसँग २–१ ले पराजित भएको लियोन भने तेस्रो स्थानमा झरेको छ । शीर्ष स्थानको पिएसजीको ४१ अंक छ भने दोस्रो स्थानमा उक्लिएको मार्सेइलीको ३१ अंक भएको छ । यस्तै तेस्रो स्थानको लियोनको २९ तथा चौथो स्थानमा झरेको मोनाकोको पनि २९ अंक नै छ । मोनाकोलाई हराचएको नान्टेस पाँचौं स्थानमा छ र उसको २६ अंक रहेको छ ।
