नेपाल भर्सेस पाकिस्तानः नेपालको तीन विकेट गयो

चैत १४ – एसिसी इमर्जिङ टिम्स कप क्रिकेटमा अहिले नेपालले पाकिस्तानको २३ वर्षमुनिको टिमसँग खेलिरहेको छ । बंगलादेशको कक्स बजाराम पाकिस्तानले टस जितेर फिल्डिङ रोजेपछि नेपाल अहिले ब्याटिङमा छ ।
नेपालले २९ ओभरको खेल सकिँदा तीन विकेटको क्षतिमा ८९ रन बनाएको छ । नेपालका कप्तान ज्ञानेन्द्र मल्ल दुई, सागर पुन चार तथा दिपेन्द्र सिंह ऐरी १४ रन बनाएर आउट भए । पाकिस्तानका गुलाम मुदास्सारले दुइृ तथा बिलाल आसिफले एक विकेट लिएका छन् । 
टोलीमा कप्तानको जिम्मेवारी नियमित उपकप्तान ज्ञानेन्द्र मल्लले पाएका छन् । उनले यसअघि घरेलु मैदानमा गएका फागुन महिनामा भएको आइसिसी विश्व लिग क्रिकेट प्रतियोगताअन्तर्गत केन्याविरुद्धको खेलमा कप्तानको भूमिका निर्वाह गरेका थिए । 
नेपालका कप्तान पारस खड्का स्वास्थ्यमा समस्या आएका कारण टोलीमा समावेश छैनन् । त्यसैगरी शक्ति गौचन, वसन्त रेग्मी र सोमपाल कामी प्रतियोगितामा सहभागी छैनन् भने फास्ट बलर करण केसी पनि स्वास्थ्य समस्याका कारण आराम लिएका छन् ।  वरिष्ठ खेलाडीलाई आराम दिएका कारण यस पटक तीन नयाँ खेलाडी आशिफ शेख, दिलीप नाथ र दीपेश श्रेष्ठले पहिलो पटक खेल्न लागेका हुन् । 
खेल तालिकानुसार नेपाल समूह ‘बी’ मा छ । समूह ‘बी’मा आयोजक बङ्गलादेश, पाकिस्तान र हङकङ छन् । त्यस्तै समूह ‘ए’ मा भने भारत, श्रीलङ्का, अफगानिस्तान र मलेसिया छन् । उक्त प्रतियोगिता झण्डै चार वर्षपछि हुन लागेको हो । यसअघि सन् २०१३ मा सिङ्गापुरमा भएको थियो ।
