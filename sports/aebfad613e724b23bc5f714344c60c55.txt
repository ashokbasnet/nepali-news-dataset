लिभरपुलका कप्तान जेराडका कारण राम्रो म्यानेजर बने : चेल्सी म्यानेजर मोरिन्ह्यो

वैशाख २६ – इंग्लिस प्रिमियर लिग फुटबलको उपाधि पक्का गरिसकेको चेल्सीका म्यानेजर जोस मोरिन्ह्योले आफूलाई लिभरपुलका कप्तान स्टेभन जेराडले राम्रो म्यानेजर बनाएको बताएका छन् ।
प्रिमियर लिग अन्तर्गत आइतबार हुने चेल्सी र लिभरपुलबीचको खेलका विषयमा गरिएको पत्रकार सम्मेलनमा चेल्सीका म्यानेजर मोरिन्ह्योले आफूलाई राम्रो म्यानेजर बनाउनुमा लिभरपुलका कप्तान स्टेभन जेराडको महत्वपूर्ण भुमिका रहेको बताएका हुन् । लिभरपुलका कप्तान जेराड जस्तै आफ्ना मनपर्ने प्रतिद्धन्द्धीले आफूलाई राम्रो म्यानेजर बनाउन सहयोग गरेको जोसको भनाई छ । उनले भने ‘मेरो प्रिय प्रतिद्धन्द्धी जेराड, उसले मलाई राम्रो म्यानेजर बनायो किनकि उसलाई रोक्न धेरै कठिन छ ।’
जेराडलाई आफूले तीन पटकसम्म आफ्नो क्लबमा ल्याउन खोजेको तर सफल नभएको पनि जोसले बताए । आफू रियल मड्रिड, इन्टर मिलानमा हुँदा र अहिले चेल्सीमा हुँदा पनि जेराडलाई अनुबन्धन गर्न खोजेको मोरिन्ह्योले बताए ।
आइतबारको खेलका विषयमा बोल्दै मोरिन्ह्योले भने ‘म निकै दुखी छु कि यो खेल नै उनी विरुद्धको अन्तिम खेल हुनेछ ।’ आइतबार स्टामफोर्ड ब्रिजमा हुने लिभरपुल र चेल्सीबीचको खेल यो सिजनाका लागि यी दुईबीचको अन्तिम खेल हो ।
– एजेन्सीको सहयोगमा
