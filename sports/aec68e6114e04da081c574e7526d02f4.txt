अहिले उपाधि नजिते कहिल्यै जित्दैनौं : लिसेस्टरका प्रशिक्षक रानिएरी

वैशाख ११ – इंग्लिस क्लब लिसेस्टर सिटीका प्रशिक्षक क्लाउडियो रानिएरीले यो सिजन प्रिमियर लिगको उपाधि नजिते कहिले पनि जित्न नसक्ने बताएका छन् । लिगका चार खेल बाँकी हुँदा लिसेस्टर सिटी दोस्रो स्थानको टोटनह्याम भन्दा पाँच अंकले अघि छ । लिसेस्टर सिटी शीर्ष तीनमा रहने र आउँदो सिजन च्याम्पियन्स लिग खेल्ने पक्का भइसकेको छ । उपाधि दाबेदारीमा टोटनह्याम र आर्सनल पनि छन् । तर सम्भावना लिसेस्टरको बलियो छ । 
लिसेस्टरका प्रशिक्षक रानिएरीले भने ‘यो वर्ष उपाधि जितेनौं भने कहिले पनि जित्दैनौं । च्याम्पियन्स लिग खेल्न पाउने भएका छौं, यो ठूलो उपलब्धी हो । तर अब हामी उपाधि जित्न चाहन्छौं । यसका लागि सक्दो प्रयास गर्ने छौं ।’ खेलाडी यो उपलब्धी हाँसिल गर्नका लागि तयार रहेको उनले बताए । उनले भने ‘उपाधिका लागि हामिलाई ८ अंक चाहिएको छ र हामी त्यसैका लागि प्रयासरत छौं ।’ रानिएरीले लिसेस्टरले उपाधि जित्ने बताएको यो पहिलो पटक हो ।
गएको डिसेम्बरदेखि नै लिसेस्टरले उपाधि जित्छ भन्ने प्रश्न गर्ने गरिएको भएपनि उनले यसमा बोल्न चाहेका थिएनन् । दोस्रो स्थानको टोटनह्यामले बाँकी चारै खेल जितोस् भन्ने चाहेको उनले बताए । यस्तै उनले आफ्नो क्लबका खेलाडी आउँदो सिजन अर्को क्लबमा गएपनि त्यसबाट आफू निराश नहुने र ती खेलाडीसँग पनि खुसी रहने बताएका छन् । आफ्नो क्लबको सफलतामा कुनै राज नभई खेलाडी बिचको मित्रता नै मुख्य कारण रहेको रानिएरीको भनाई छ ।
– एजेन्सीको सहयोगमा
