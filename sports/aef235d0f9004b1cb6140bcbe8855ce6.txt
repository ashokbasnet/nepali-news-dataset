ट्वेन्टी–ट्वेन्टी विश्वकप : श्रीलंकालाई हराएको वेष्ट इन्डिज सेमिफाइनल नजिक

चैत ८ – वेष्ट इन्डिज भारतमा चलिरहेको आइसिसी ट्वेन्टी–ट्वेन्टी विश्वकप क्रिकेटको सेमिफाइनल नजिक पुगेको छ । आइतबार  राति बैंग्लोरमा भएको खेलमा श्रीलंकालाई ७ विकेटले हराएर वेष्ट इन्डिजले सेमिफाइलनमा पुग्ने  सम्भावना बलियो बनाएको हो । श्रीलंकाले प्रस्तुत गरेको एक सय २३ रनको लक्ष्य वेष्ट इन्डिजले १८ दशमलव २ ओभरमा मात्रै तीन विकेटको क्षतिमा भेट्टायो । वेष्ट इन्डिजका आन्द्रे फ्लेचरले ६४ बलमा पाँच छक्का र ६ चौकाको मद्दतमा नटआउट ८४ रन बनाए । यस्तै आन्द्रे रुसेलले ८ बलमा तीन चौका र एक छक्काको मद्दतमा नटआउट २० तथा जोनसन चार्लसले १० रन बनाए । क्रिस गेल, डवेन ब्राभोले ब्याटिङ नै गर्नु परेन । श्रीलंकाका मिलिन्डा सिरिवर्धनाले दुई विकेट लिए । यसअघि पहिले ब्याटिङ गरेको श्रीलंकाले पूरै २० ओभर खेल्दै ९ विकेटको क्षतिमा एक सय २२ रन बनायो । उसका लागि थिसारा परेराले ४०, एन्जेलो म्याथ्युजले २० तथा दिनेश चण्डिमलले १६ रन बनाए । वेष्ट इन्डिजका सामुएल बाडरीले तीन तथा डवेन ब्राभोले दुई विकेट लिए । सुपर टेनको समूह ‘एक’ मा रहेको वेष्ट इन्डिजले अहिलेसम्म खेलेका दुवै खेलमा जित निकाल्दै चार अंक सहित तालिकाको शीर्ष स्थानमा छ । एक एक खेल जितका दक्षिण अफ्रिका, श्रीलंका र इंग्ल्याण्डको समान दुई अंक छ । 
– एजेन्सीको सहयोगमा
