दक्षिण अफ्रिकालाई झट्का ! घाइते डि भिलियर्सले तीन वटा खेल खेल्न नसक्ने

काठमाडौं, माघ १७ – भारतसँगको ६ खेलको एकदिवसीय क्रिकेट श्रृङ्खलामा दक्षिण अफ्रिकालाई नराम्रो झट्का लागेको छ । उसका मुख्य व्याट्सम्यान एबी डी भिलियर्स औलाको चोटका कारण तीन वटा एकदिवसीय खेल खेल्न नसक्ने भएपछि घरेलु टोलीलाई झट्का लागेको हो ।
दक्षिण अफ्रिकाले बिहीबार भारतसँग डर्बानमा पहिलो एकदिवसीय क्रिकेट खेल्दैछ । तर उसका मुख्य व्याट्सम्यान तथा पूर्वकप्तान डी भिलियर्स मैदान उत्रिन नसक्ने भएपछि कप्तान फाप डु प्लेसिसमाथि दबाब बढेको छ ।
औलाको चोट बोकेका डी भिलियर्स चौथो एकदिवसीयमा टिममा त फर्किनेछन, तर त्यतिबेलासम्म जित कायमै राख्न डुप्लेसिसको टिमलाई दबाब छ । 
भारतसँगको तीन खेलको टेस्ट श्रृङ्खला जिते पनि तेश्रो तथा अन्तिम टेस्टमा दक्षिण अफ्रिकालाई यो झट्का लागेको हो । जुन टेस्ट उसले गुमाएको थियो । र भारतले श्रृङ्खला क्लिन स्वीप हुनबाट जोगाएको थियो ।
डाक्टरहरुले कम्तीमा पनि दुई हप्ता आराम गर्नुपर्ने सल्लाह दिएपछि डी भिलियर्सले तीन वटा एकदिवसीय खेल गुमाउने भएका हुन् ।  
आइसिसीको एकदिवसीय टिम बरियताको शीर्ष स्थानमा रहिरहन दक्षिण अफ्रिकालाई भारतसँगको एकदिवसीय श्रृङ्खला जित्नैपर्ने दबाबमा छ । 
आइसिसीको एकदिवसीय टिम वरियतामा दक्षिण अफ्रिका भारतभन्दा एक अंक अर्थात १ सय २० अंकसहित शीर्ष स्थानमा छ र यो श्रृङ्खला नजिते स्वतः दोश्रो स्थानमा झर्नेछ । 
जब कि टेस्ट क्रिकेटको नम्बर एक टोली र पछिल्ला आठ वटा एकदिवसीय श्रृङ्खलामा अपराजित रहेको भारत पहिलो पटक एकदिवसीयमा पनि शीर्ष स्थानमा उक्लिने अभियानमा छ । 
डिभिलियर्ससँगै तिब्र गतिका बलर डेल स्टेन पनि पहिलो टेस्टमै घाइते भएपछि टिमबाहिर छन् । यद्यपी स्पिनर इमरान ताहिर भने टिममा फर्किएका छन् ।
