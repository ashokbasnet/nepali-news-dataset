गर्भवती श्रीमतीको सम्मानमा मोराटाको सेलिब्रेशन : एक खेलको प्रतिबन्ध

पुस ७ – चेल्सीका स्ट्राइकर अल्भारो मोराटाले इंग्लिस प्रिमियर लिग फुटबल अन्तर्गत आउँदो शनिबार हुने खेल गुमाउने भएका छन् । लिग कप फुटबल अन्तर्गत बुधबार राति भएको बोर्नमाउथसँगको खेलमा विजयी गोल गरेपछिको सेलिब्रेशनका कारण मोराटाले पहेँलो कार्ड पाएका हुन् । चेल्सी २–१ ले विजयी भएको खेलमा २५ वर्षका मोराटाले गोल गरेपछि बल जर्सीको पछाडि पेटमा राख्दै, दायाँ हातको बुढी औँला चुसेर, बायाँ हातका दुई औँलाले अंग्रेजी अक्षर ‘ए’ जस्तो आकार बनाएका थिए । मोराटाले आफ्नी श्रीमती एलिसी काम्पेलोलाई डेडिकेट गर्दै यस्तो सेलिब्रेशन गरेका हुन् । उनी श्रीमतीले केही समयअघि मात्रै आफू गर्भवती रहेको बताएकी थिइन् । मोराटाले सेलिब्रेशनमा बललाई पेट जस्तो बनाएका थिए । त्यसका लागि उनले पहेँलो कार्ड पाएका हुन् । यो सिजनमा उनले पाँचौँ पहेँलो कार्ड पाएका हुन् । यसले गर्दा उनीले एक खेलको प्रतिबन्ध खेप्नु पर्ने भएको हो । चैल्सीले आउँदो शनिबार राति गुडिसन पार्कमा एभर्टनसँग खेल्नेछ ।
