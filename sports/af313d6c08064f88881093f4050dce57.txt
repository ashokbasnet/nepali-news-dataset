फिफा बरियता : भुटानले पनि पछार्‍यो नेपाललाई

काठमाडौं, चैत २६ – विश्व फुटबल महासंघ फिफाले सार्वजनिक गरेको नयाँ बरियताक्रममा नेपाल एक स्थान तल झरेको छ । फिफाले बिहीबार सार्वजनिक गरेको बरियता क्रममा नेपाल एक स्थान तल झर्दै १ सय ८१ औं स्थानमा पुगेको छ । नयाँ बरियता क्रममा दक्षिण एसियाली मुलुक भुटानले नेपाललाई पहिलो पटक पछि पारेको छ ।
भुटान ४६ स्थान माथि उक्लिँदै एक सय ६३ औं स्थानमा पुगेको छ ।  नेपालले दक्षिण एसियालले देशमध्ये श्रीलंका भन्दा मात्रै माथि छ । श्रीलंका १ सय ८६ औं स्थानमा छ । दक्षिण एसियाली देशमा अफगानिस्तान शीर्ष स्थानमा छ ।
दुई स्थान माथि उक्लिएको अफगानिस्तान १ सय ३५ औं स्थानमा छ । यस्तै आठ स्थान माथि उक्लिएको माल्दिभ्स १ सय ४१ तथा २६ स्थान माथि उक्लिएको भारत १ सय ४७ औं स्थानमा पुगेको छ । यस्तै पाँच स्थान तल झरेको बंगलादेश १ सय ६७ औं स्थानमा छ भने पाकिस्तान दुई स्थान तल झदै १ सय ७२ औं स्थानमा छ ।
नेपाल पछिल्लो पटक विश्वकप छनोट खेलमा भारतसँग उसको घरेलु मैदानमा २–० ले पराजित भएको थियो भने नेपालमा भएको खेलमा भारतलाई गोल रहित बराबरीमा रोकेको थियो ।
विश्व वरियतामा जर्मनी पहिलो, अर्जेन्टिना दोस्रो स्थानमा यथावत छन् भने बेल्जियम एक स्थानमाथि उक्लिँदै तेस्रो स्थानमा पुगेको छ । कोलम्बिया भने एक स्थान तल झर्दै चौंथो स्थानमा पुगेको छ । एक स्थान माथि उक्लिएको ब्राजिल पाँचौं स्थानमा पुगेको छ ।
