क्लवस्तरीय पौडी प्रतियोगिता हुने

काठमाडौं, साउन २८ - नेपाल पौडी संघले पौडी खेलको विकासलाई मध्यनजर राख्दै पौडी खेलमा नयाँ फड्को मार्ने प्रयासको थालनी गर्ने भएको छ ।
स्कुलका खेलाडीहरुलाई समावेस गर्दै राष्ट्रिय प्रतियोगिता र स्कुलस्तरीय प्रतियोगिता आयोजना गर्दै आईरहेको पौडी संघले यसै वर्षदेखि क्लबस्तरीय पौडी प्रतियोगिताको थालनी गर्ने भएको छ ।
नेपाल पौडी संघको आयोजनामा यहि साउन ३० र ३१ गते सातदोवाटोस्थित पौडी पोखरीमा प्रतियोगिता आयोजना गर्ने नेपाल पौडी संघद्वारा जारी विज्ञप्तीमा जनाइएको छ ।
‘नेपालमा पौडी खेलको विकास गर्ने उद्धेश्यले स्कुलस्तर र खुला प्रतियोगिताहरु आयोजना गर्दै आईरहेकोमा नेपालमा सबै स्कुलमा पौडी पोखरीको सुविधा नहुनका साथै जिल्लाको सहभागितामा कमी भएका कारण क्लव स्तरीय प्रतियोगिताको अवधारणलाई अघी सारेका हौं ।
यसले जिल्लामा रहेको प्रतिभाहरुलाई क्लबस्तरीय प्रतियोगिता मार्फत राष्ट्रिय खेलाडीको रुपमा स्थापित गर्न मद्धत पुग्नेछ’ संघका अध्यक्ष अशोक वज्राचार्यले बताए ।
यसका साथै संघले बाह्रै महिना प्रतियोगिता सचालन गर्न असमर्थ भएपनि प्रतियोगिता आयोजना गर्ने अनुकुल समयमा प्रत्येक महिना एक÷एक प्रतियोगिता काठमाडौं र जिल्लाहरुमा पनि आयोजना गर्ने अध्यक्ष वज्राचार्यले बताए ।
क्लव स्तरीय पौडी प्रतियोगितामा नेपाल प्रहरी क्लब, नेपाली सेनाको आर्मी क्लब, काठमाडौं, भक्तपुर, ललितपुर, कास्की, धरान, पर्सा लगायतबाट २० क्लबको सहभागिता रहने संघले जनाएको छ ।
