एनसेल कप : मच्छिन्द्रलाई हराउँदै संकटा सेमिफाइनलमा

काठमाडौं, मंसिर २५ - (अपडेट) कोमल खवासले अतिरिक्त समय सकिन १ मिनेट बाँकी रहँदा निर्णयक गोल गरेपछि संकटा क्लव एनसेल कप फुटबल प्रतियोगिताको सेमिफाइनलमा पुगेको छ ।
काठमाडौंको दशरथ रंगशालामा भएको खेलमा मच्छिन्द्र क्लवलाई २–१ ले हराउँदै संकटा सेफिाइनलमा पुगेको छ । संकटालाई सेमिफाइनलमा पुर्‍याउनका लागि खेलको १ सय १९ औं मिनेटमा खवासले निर्णयक गोल गरेका थिए । निर्धारित समयमा दुवै टिमबाट १–१ गोल भएपछि खेल अतिरिक्त समयमा पुगेको थियो ।
राजिव गुरुङले ३५ औं मिनेटमा गोल गर्दै संकटालाई अग्रता दिलाएपनि मच्छिन्द्रका अमर सुब्बाले ७८ औं मिनेटमा बराबरी गोल फर्काएका थिए । त्यसपछि निर्धारित ९० मिनेटमा थाप गोल भएन र खेल अतिरिक्त समयमा पुगेको थियो । प्रतियोगिता अन्तर्गत बुधबार हुने खेलमा समुह ग को बिजेता थ्री स्टार क्लब र समुह घ को उपबिजेता व्वाईज युनियन क्लबबीच खेल हुने छ ।
