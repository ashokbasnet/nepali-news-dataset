नेपाल-भारत मैत्रीपूर्ण कुङ–फु हुने

काठमाडौं, पुस १७ - उमा कुङ फु संघले नेपालमा आगामी ६ महिना भित्रमा नेपाल-भारत मैत्रीपूर्ण कुङफु च्यामपियनसिप आयोजना गर्ने भएको छ ।
बुधबार काठमाडौंको जनसञ्चार अभियानमा संघले पत्रकार सम्मेलन गरी यस बारे जानकारी गराएको हो ।
संघका महासचिव सिद्धार्थ लामाले दिएको जानकारी अनुसार काठमाडौंको त्रिपुरेश्वरस्थित राष्ट्रिय खेलकुद परिषद्को कभर्डहलमा हुने प्रतियोगितामा नेपाल र भारतका गरी पाँच सय खेलाडीको सहभागिता रहने छ ।
पुस १४ गते भारतको अन्तर्राष्ट्रिय कुङफु फेडेरेसनको आयोजनामा भारत उत्तर प्रदेशको बाबु केडी सिंह रंगशालामा भएको आठौँ राष्ट्रिय कुङफु प्रतियोगितामा नेपालले औपचारिक सहभागिता जनाएको सचिव लामाले जानकारी दिए ।
प्रतियोगितामा संघका महासचिव सिद्धार्थ लामाको नेतृत्वमा प्रशिक्षक कुमार पौडेल र रमेश महर्जनले सहभागिता जनाएका थिए । महासचिव लामाका अनुसार यस संघमा हाल ३ सय खेलाडी र ८ प्रशिक्षक रहेका छन् । हाल सम्म संघका शाखा १० जिल्लामा बिस्तार भइसकेको छ ।
राष्ट्रका लागि खेलकुद, स्वास्थ्यका लागि खेलकुद भन्ने मूल नाराका साथ स्थापना भएको संघले कृयाशिल भई आगामी दिनमा राष्ट्रिय तथा अन्तराष्ट्रिय स्तरका खेलाडी उत्पादन गर्ने जनाएको छ ।
