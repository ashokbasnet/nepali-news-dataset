नेपालले पपुवा न्युगिनीलाई ९ विकेटले हरायो

काठमाडौं, असोज २८ – उन्नाइस वर्षमुनिको आइसिसी विश्वकप क्रिकेट छनौट प्रतियोगितामा नेपालले विजयी सुरुवात गरेको छ । बिहीबार बिहान भएको पहिलो खेलमा नेपालाले  पपुवा न्युगिनीलाई  ९ विकेटले हराएको हो ।
पपुवा न्युगिनीले प्रस्तत गरेको ४९ रनको लक्ष्य नेपालले मात्रै ९ दशमलव १ ओभरमा एक विकेटको क्षतिमा भेट्टायो । नेपालका लागि सुनिल धमलाले नटआउट २४, योगेन्द्र सिंह कार्कीले नटआउट १६ तथा सन्दीप सुनारले चार रन बनाए । पपुवा न्युगिनीका ज्याक दैरीले एक विकेट लिए ।
यसअघि मलेसियाको क्वालालम्पुरमा नेपालले टस जितेर पहिले फिल्डिङ रोजेपछि ब्याटिङ गरेको पपुवा न्युगिनी  २८ दशमलव २ ओभरमा ४८ रन बनाएर अलआउट भयो । पपुवा न्युगिनीलाई सस्तैमा समेटन् नेपालका सुनिल धमलाले पाँच, आरिफ शेखले चार तथा सुशील कँडेलले एक विकेट लिए ।
पपुवा न्यु गिनीका नोउ टोअले ११ तथा लिहिअ गुबाले १३ रन बनाउनु बाहेक अरुले दोहोरो अंकमा रन जोड्न सकेनन् । प्रतियोगितामा नेपालसहित आयोजक मलेसिया, युगान्डा, अमेरिका र आयरल्याण्ड सहभागी छन् ।
छनौट प्रतियोगिताको विजेताले अर्को वर्ष बंगलादेशमा हुने १९ वर्षमुनिको विश्वकप खेल्न पाउनेछ । नेपालले शुक्रबार युगान्डासँग खेल्नेछ ।
