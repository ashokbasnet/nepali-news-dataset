मेक्सिकोसँग अर्जेन्टिना बराबरीमा रोकियो

भदौ २३ – मेक्सिकोसँगको मैत्रीपूर्ण फुटबलमा अर्जेन्टिना बराबरीमा रोकिएको छ । अमेरिकाको टेक्सासमा बुधबार भएको मैत्रीपूर्ण खेलमा अर्जेन्टिना र मेक्सिकोले २–२ को बराबरी खेलेका हुन् । २–० ले पछि परेको अर्जेन्टिनाले खेलको अन्तिम पाँच मिनेटमा दुई गोल गर्दै मेक्सिकोलाई बराबरीमा रोकेको हो । १९ औं मिनेटमा जाभिर हर्नान्डेजले गोल गर्दै मेक्सिकोलाई सुरुवाती अग्रता दिलाए । ७० औं मिनेटमा हेक्टर हरेराले गोल गर्दै मेक्सिकोको अग्रता दोब्बर पारे । खेल सकिन पाँच मिनेट बाँकी हुँदासम्म २–० ले पछि परेको अर्जेन्टिनाका लागि ८५ औं मिनेटमा सर्जियो अग्युरो र ८९ औं मिनेटमा लियोनल मेस्सीले गोल गरे । अर्जेन्टिनाले गएको शुक्रबार भएको मैत्रीपूर्ण फुटबलमा बोलिभियालाई ७–० ले हराएको थियो । बुधबार नै भएको अर्को मैत्रीपूर्ण खेलमा उरुग्वे कोष्टारिकासँग १–० ले पराजित भयो ।
– एजेन्सीको सहयोगमा
