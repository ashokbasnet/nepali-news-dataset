लेखाको बैठकमा एन्फाका अध्यक्ष थापा र उपाध्यक्ष शेर्पाको जुहारी

काठमाडौं, भदौ ११ - व्यवस्थापिका संसद्को सार्वजनिक लेखा समितिको बैठकमा अखिल नेपाल फुटबल संघ एन्फाका अध्यक्ष गणेश थापा र उपाध्याक्ष कर्माछिरिङ शेर्पाबीच जुहारी चलेको छ ।
एन्फामा अनियमितता भएको भन्दै उजुरी दिएका शेर्पा र अध्यक्ष थापासँग समितिले एन्फामा भएको भनिएको अनियमितताका बारेमा छलफल गर्दा उहाँहरु बीच जुहारी चलेको हो ।
उपाध्यक्ष शेर्पाले अध्यक्ष थापाले विश्व फुटबल महासंघ (फिफा) बाट आएको गोल प्रोजेक्टको करोडौं रुपैयाँ हिनामिना गरको आरोप लगाउँदै गम्भीर छानविनको माग गर्नुभयो । उहाँले प्रशिक्षकहरुको तलबका लागि आएको र कतार फुटबल संघले लिग सञ्चालनका लागि दिएको करोडौं रुपैयाँ पनि एन्फाको हिसाबमा नदेखिएको बताउनुभयो ।
शेर्पाले अध्यक्ष थापाले एन्फालाई विधान विपरित चलाएको आरोप पनि लगाउनुभयो । उहाँले पदीय दुरुपयोग गरेर श्रीमतीलाई फिफाको बैठकमा सहभागी गराएको, पदाधिकारी र सदस्यहरुलाई जानकारी नदिइ निर्णय गर्ने गरेको आरोप पनि अध्यक्ष थापामाथि लगाउनुभयो ।
त्यसको प्रत्युतरमा अध्यक्ष थापाले सबै आरोप मिथ्या भएको दाबी गर्नुभयो । उहाँले नेपालको फुटबल विकासमा आफूले ठूलो योगदान गरेको भन्दै आरोप प्रमाणित गर्न चुनौती दिनुभयो । अख्तियार दुरुपयोग अनुसन्धान आयोगले समेत एन्फामाथि अनुसन्धान गरिरहेको भन्दै थापाले लेखा समितिलाई सबै कुरा भन्न असमर्थ रहेको बताउनुभयो । एन्फा अध्यक्ष थापाले लेखा समितिको छानविनका कारण फुटबलको विकासमा ठूलो धक्का लागेको भन्दै समितिले गोपनियता भंग नहुने गरी छानविन गर्नुपर्ने बताउनुभयो ।
एन्फा अध्यक्ष थापाको प्रस्तुतिलाई समितिका सदस्यहरुले मन पराएनन् । सभासद् रामहरि खतिवडाले थापाले समितिको विश्वसनियतामाथि प्रश्न उठाउनुलाई स्वभाविक रुपमा लिन नसकिने उल्लेख गर्दै थापाको जवाफ चित्तबुझ्दो नभएको बताउनुभयो । समितिको बैठकमा युवा तथा खेलकुद् मन्त्रालयका सचिव दिपेन्द्रनाथ शर्माले पनि एन्फाका आर्थिक क्रियाकलाप पारदर्शी नरहेको बताउनुभयो ।
विज्ञसँग सल्लाह गरेर प्रारम्भिक प्रतिवेदन तयार गर्न निर्देशन
छलफलपछि समितिले एन्फा भित्र भएको भनिएको अनियमितता सम्बन्धमा थप कागजात मागी विज्ञसँग सल्लाह गरेर प्रारम्भिक प्रतिवेदन तयार गर्न सचिवालयलाई निर्देशन दिएको छ ।
लेखा समितिले बैठकमा भ्रष्टाचारमा संलग्न भनिएका एन्फा अध्यक्ष गणेश थापा र भ्रष्टाचारको उजुरी गरेका उपाध्यक्ष कर्माछिरिङ शेर्पालाई बोलाएर छलफल गरी सचिवालयलाई तीन दिनभित्र प्रारम्भिक प्रतिवेदन तयार गर्न निर्देशन दिएको हो ।
सचिवालयले एन्फाले उपलब्ध गराउने थप कागजात र विज्ञसँगको छलफल तथा एन्फाका पदाधिकारीले राखेको धारणाका आधारमा प्रारम्भिक प्रतिवेदन तयार गर्ने जिम्मेवारी पाएको छ । समितिका सभापति जनार्दन शर्माले सचिवालयले तयार पार्ने प्रतिवेदनमाथि छलफल गरी निर्णयमा पुग्ने बताउनुभयो ।
माथिको तस्बिर : रासस
