अफगानिस्तानलाई हराउँदै इंग्ल्यान्ड सेमिफाइनलनजिक

काठमाडौं, चैत १० । भारतमा जारी विश्वकप ट्वेन्टी–२० क्रिकेटमा अफगानिस्तानलाई पराजित गर्दै इंग्ल्यान्ड सेमिफाइनलनजिक पुगेको छ ।बुधबार दिल्लीमा भएको खेलमा इंग्ल्यान्डले अफगानिस्तानलाई १५ रनले हरायो ।१ सय ४३ रनको चुनौती पछ्याएको अफगानिस्तानले ९ विकेटको क्षतिमा १ सय २७ रनमात्र बनाउन सक्यो ।सफिकुल्लाहले २० बलमा अविजित ३५ रन जोडेको इनिङ्समा इंग्ल्यान्डका डेभिड वाइली र अदिल रसिदले समान २–२ विकेट लिए ।यसअघि, टस जितेर पहिले ब्याटिङ गरेको इंग्ल्यान्डले ७ विकेटको क्षतिमा १ सय ४२ रन बनाएको थियो ।कुनै समय ८५ रन जोड्दा ७ विकेट गुमाएको इंग्ल्यान्डका मोइन अली र वाइलीले आठौं विकेटका लागि अविजित ५७ रनको साझेदारी गरेसँगै सम्मानित योगफल जोडेको थियो ।अलीले ३३ बलमा ४१ तथा वाइलीले १७ बलमा २० रनको योगदान दिए ।रसिद खान र मोहम्मद नाबीले समान २–२ विकेट लिए ।यसअघि, पहिलो खेलमा वेस्ट इन्डिजसँग पराजित भएको इंग्ल्यान्डले दोस्रो खेलमा दक्षिण अफ्रिकामाथि कीर्तिमानी जित हासिल गरेको थियो ।सेमिफाइन्लनजिक पुगेको इंग्ल्यान्डले अन्तिम खेलमा साविक विजेता श्रीलंकासँग खेल्नेछ ।पहिलोपटक दोस्रो चरणमा प्रवेश गरेको अफगानिस्तानले खेलेका तीनओटै खेल हारेपनि दाबेदार टिमहरुमाथि दबाब बनाउँदै प्रशंसा बटुलिरहेको छ ।
