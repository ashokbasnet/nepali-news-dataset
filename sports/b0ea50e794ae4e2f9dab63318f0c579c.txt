अरनिकोद्वारा जितबहादुर र चाहाना सम्मानित

कामठाडौं, फागुन २४ - अरनिको आवासीय मावि, भोटेबहालले नेपाललाई पहिलो अन्तर्राष्ट्रिय पदक दिलाएका धावक जितबहादुर केसी र चौथो विश्व जुनियर उसु च्याम्पियनसिपकी पदक विजेता चाहाना बमजन लामालाई शनिबार नगद पुरस्कारसहित सम्मान गरेको छ ।
अरनिकोको वार्षिक खेलकुद दिवसको समापनका अवसरमा हल्चोकस्थित सशस्त्र प्रहरी बलको मुख्यालयमा आयोजित एक कार्यक्रममा खेलकुदको माध्यमबाट अन्तर्राष्ट्रिय क्षेत्रमा नेपाल र नेपालीलाई चिनाउन महत्वपूर्ण योगदान पुर्‍याएमा उनीहरुलाई सम्मान गरिएको हो ।
अरनिकोका प्रिन्सिपल सञ्जय योञ्जनले दुवैलाई समान १०–१० हजार रुपैयाँ नगद र सम्मान पत्र प्रदान गरी सम्मान गरे । विगतमा वार्षिक खेलकुद दिवसकै अवसर पारेर अरनिकोले बक्सिङका दीपक महर्जन, तेक्वान्दोकी संगीना वैद्य र फुटबलका सागर थापालाई पनि नगदसहित सम्मान गरिसकेको छ ।
जितबहादुरले फिलिपिन्सको मनिलामा सन् १९७३ मा भएको पहिलो एशियाली ट्रयाक एन्ड फिल्ड च्याम्पियनसिपको म्याराथनमा कांस्य पदक जितेका थिए । त्यो पदक नै नेपालले अन्तर्राष्ट्रिय खेलकुदमा प्राप्त गरेको पहिलो पदक हो ।
सन् १९७५ मा दक्षिण कोरियाको सिओलमा भएको त्यसै प्रतियोगिताको दोश्रो संस्करणमा पनि जितबहादुरले कांस्य जितेका थिए । जर्मनीको म्युनिखमा भएको २० औं ओलम्पिकमा सहभागिता जनाइसकेका जितबहादुरले छैटौं, सातौं र आठौं एसियाली खेलकुदमासमेत नेपालको प्रतिनिधत्व गरेका थिए । आठौं एसियाली खेलकुदपछि जितबहादुरले खेलाडी जीवनबाट सन्याश लिएका थिए ।
यस्तै चाहानाले चौथो विश्व जुनियर उसु च्याम्पियनसिपमा कांस्य जितेकी थिइन् । विश्व जुनियर च्याम्पियनसिपममा कुनैपनि नेपाली उसु खेलाडीले प्राप्त गरेको उक्त पदक पनि पहिलो हो । सोही च्याम्पियनसिपको तेश्रो संस्करणमा पनि चाहाना सहभागी थिइन् ।
छैटौं एसियाली जुनियर उसु च्याम्पियनसिप र बाह्रौं विश्व सिनियर उसु च्याम्पियनसिपमा चाहाना चौथो भएकी थिइन् । चाहाना २०६९ को पल्सर युवा वर्ष खेलाडी तथा २०६९ कै युवा खेलकुद प्रतिभा पुरस्कार (एक लाख नगद पुरस्कार) को अवार्ड विजेता हुन् ।
