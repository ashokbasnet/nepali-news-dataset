एसियाली खेलकुदकी पदक विजेता विमला र प्रशिक्षकलाई सेनाले जनही १ लाख दिने

काठमाडौं, असोज २६ - नेपाली सेनाले १७ औं एसियाली खेलकुदमा काश्य पदक जितेकी कराँते खेलाडी विमला तामाङ र उनका प्रशिक्षक ध्रुबविक्रम मल्ललाई सम्मान गर्ने भएको छ ।
सेनाको खेलकुद विभागका प्रमुख कर्णेल प्रकाशजंग कार्कीले दुवै जनालाई जनही एक एक लाख रुपैयाँसहित सम्मान गर्ने उज्यालो अनलाइनलाई जानकारी दिनुभयो ।
बालाजु कराँते डोजोका प्रशिक्षक मल्लले आफ्नै खर्चमा बिमलालाई एसियाली खेलकुदमा भाग लिन दक्षिण कोरिया पठाउनुभएको थियो ।
आफूसँग भएको पैसाले नपुगेपछि मल्लले मोटरसाइकल नै धितोमा राखेर एक लाख रुपैयाँ निकाल्नुपरेको थियो । सेनाको खेलकुद विभाग प्रमुख कर्णेल कार्कीले हामीले सम्मान गरेको रकमले उहाँ (प्रशिक्षक मल्ल) लाई धितोमा राखेको मोटरसाइकल उकास्न सहयोग पुगोस् भन्ने चाहना रहेको पनि बताउनुभयो । सम्मान कायक्रम सोमबार नेपाली सेनाको मुख्यालय भद्रकालीमा हुनेछ ।
