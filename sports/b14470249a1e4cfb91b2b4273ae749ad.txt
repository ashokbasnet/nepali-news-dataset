हेटौंडा गोल्डकपमा मनाङ मर्स्याङदीको विजयी सुरुवात

मकवानपुर, फागुन ५ – शनिबारदेखि सुरु भएको हेटौंडा गोल्डकप फुटबलमा मनाङ मर्स्याङदी क्लवले विजयी सुरुवात गरेको छ । उदघाटन खेलमा मनाङले शसस्त्र प्रहरीको एपिएफ क्लवलाई १ शून्य गोल अन्तरले हराएको हो । 
हेटौंडाको वन विज्ञान अध्ययन संस्थानमा भएको उद्घाटन खेलको २८ औँ मिनेटमा एपिएफका सुरज गुरुङले मनाङ मस्र्याङ्दीका विदेशी खेलाडी भिक्टरलाई फल गरेपछि पाएको पेनाल्टीमा मनाङका सुजल श्रेष्ठले गोल गर्दै मनाङलाई अग्रता दिलाएका थिए । पहिलो हाफमा १ शून्यले पछाडी परेको एपिएफले दोस्रो हाफमा पनि गोल गर्न सकेन र मनाङ विजयी भयो ।
 
फागुन १२ गतेसम्म संचालन हुने प्रतियोगितामा प्रथम हुने टिमले नगद ५ लाख र उपविजेताले ३ लाख रुपैयाँसहित शिल्ड, मेडल तथा प्रमाणपत्र प्राप्त गर्ने सुमन भोम्जन स्मृती खेलकुद प्रतिष्ठानका अध्यक्ष भेष खड्गीले जानकारी दिनुभयाे ।
प्रतियोगिताको सर्वोत्कृष्ट खेलाडीले नगद ५० हजार प्राप्त गर्नेछन भने उत्कृष्ट विधाका पाँच जनाले नगद १५ हजारको दरले पुरस्कार प्राप्त गर्ने आयोजकले जनाएको छ । प्रतियोगितामा ८ टिमको सहभागिता रहेको छ ।
