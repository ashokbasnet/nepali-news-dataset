सार्वजनिक लेखा समितिले खेलकुदमन्त्री पौडेलसँग स्पष्टिकरण लिने

काठमाडौं, मंसिर २ – व्यवस्थापिका संसदको सार्वजनिक लेखा समितिले ओलम्पिक कमिटीको विवाद सम्बन्धमा सर्वोच्च अदालतको फैसला कार्यानवयन नगरेको भन्दै युवा तथा खेलकुदमन्त्री पुरुषोत्तम पौडेलसँग स्पष्टिकरण लिने भएको छ ।
समितिको मंगलबार सिंहदरबारमा बसेको बैठकले सर्वोच्च अदालतको साढे तीन वर्ष पहिलेको फैसला कार्यान्वयन नगरेको भन्दै मन्त्री पौडेलसँग स्पष्टिकरण लिने निर्णय गरेको हो । स्पष्टिकरण लिन समितिले मन्त्री पौडेललाई आगामी बैठकमा बोलाएको छ । समितिको आगामी बैठकको मिति भने तोकिएको छैन ।
सर्वोच्च आलतले २०६८ सालको वैशाखमा रुक्मशमशेर राणाको ओलम्पिक कमिटीलाई आधिकारिकता दिन निर्देशनात्मक आदेश दिए पनि आदेश कार्यान्वयन हुन सकेको छैन । सरकारले सर्वोच्चको फैसला कार्यान्वयन नगर्दा ध्रुवबहादुर प्रधान अध्यक्ष रहेको अन्तर्राष्ट्रिय मान्यता प्राप्त ओलम्पिक कमिटीले खेल गतिविधि सञ्चालन गर्दै आएको छ ।
समितिको बैठकमा युवा तथा खेलकुद मन्त्रालयका सचिव दिपेन्द्रनाथ शर्माले ओलम्पिक कमिटीको विवादका कारण नेपाली खेलकुद क्षेत्र अस्तव्यस्त बनेको बताउनुभयो । उहाँले अन्तर्राष्ट्रिय मान्यताप्राप्त ओलम्पिक कमिटीले संक्रमणकालको लाभ लिएर आर्थिक अनियमितता गरि राज्यलाई नै कमजोर बनाएको भन्दै कारवाहीको निर्देशन दिन समितिसँग आग्रह गर्नुभयो ।
युवा तथा खेलकुद मन्त्रालयका सचिव शर्माले ओलम्पिक विवाद समाधान भए खेलकुद क्षेत्रका ७५ प्रतिशत समस्या समाधान हुने बताएपछि  समितिका अधिकांश सभासद ध्रवबहादुर प्रधान नेतृत्वको ओलम्पिक कमिटीभित्रको भ्रष्टाचार तत्काल छानविन गरि दोषीमाथि कारवाहीका लागि अख्तियारलाई निर्देशन दिनुपर्ने पक्षमा उभिए । तर केही सभासदले यो विषयमा युवा तथा खेलकुद मन्त्री पुरुषोत्तम पौडलको धारणा बुझ्नुपर्ने बताएपछि समिति अर्को बैठकबाट ओलम्पिक विवाद टुंग्याउने निष्कर्षमा पुगेको हो ।
