आइपिएल : कोलकाताको विजयी सुरुवात

चैत २२ – इन्डियन प्रिमियर लिग (आइपिएल) क्रिकेटमा कोलकाता नाईट राईडर्सले विजयी शुरुवात गरेको छ । 

बुधबार भएको उद्घाटन खेलमा गतवर्षको विजेता टोली कोलकाताले दिल्ली डेयरडेभिल्सलाई ६ विकेटले पराजित गर्‍यो ।

टस हारेर व्याटिङ गरेको दिल्लीले कप्तान माहेला जयवद्र्धनेको ६६ रनको मद्दतमा १० विकेट गुमाएर १ सय २८ रन बनायो । दिल्लीका अर्का व्याट्सम्यान डेभिड वार्नरले बाहेक अरुले दोहोरो अंक जोड्न सकेनन् ।

१ सय २९ रनको विजयी लक्ष्य लिएर जवाफी व्याटिङमा उत्रिएको कोलकाताले १८ दशमलब ४ ओभरमा लक्ष्य भेट्टायो । कोलकाताका लागि कप्तान गौतम गाम्भीरले सर्वाधिक ४२ रन बनाए । ज्याक कालिस र मनोज तिवारीले समान २३ रन जोडे । त्यस्तै इयान मोर्गान १४ र यूसुफ पठान  १८ रनमा नटआउट रहे ।

कोलकाताका लागि चार ओभरमा १३ रन खर्चेर चार विकेट लिने सुनिल नारिन प्लेयर अफ दि म्याच भए । आइपिएलमा बिहीबार मुम्बई इन्डियन्स र रोयल्स च्यालेन्जर्स बैंङ्लोर प्रतिस्पर्धा गर्नेछन ।
