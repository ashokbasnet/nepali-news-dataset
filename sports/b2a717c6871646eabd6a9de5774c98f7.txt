विश्वकप छनोट : पारसकै कप्तानीमा हराएको थियो नेपालले जिम्बावेलाई

काठमाडौं, फागुन २० – एकदिवसीय विश्वकप क्रिकेट छनौटको पहिलो खेलमा नेपालले आइतबार घरेलु टोली जिम्बावेसँग खेल्दैछ । जिम्बाबेको क्विन्स स्पोर्टस क्लबमा हुने खेल नेपाली समय अनुसार दिउँसो सवा एक बजेपछि सुरु हुनेछ ।

जिम्बाबे यसअघि नौ पटक विश्वकप खेलिसकेको देश हो । जिम्बाबेलाई छनोट खेलिरहेका १० टीममध्ये सबैभन्दा बलियोमध्येको एक टोली मानिएको छ । घरलु मैदान र समर्थककोसाथ पनि उसलाई हुनेछ । नेपालले भने तेश्रो पटक विश्वकप छनोट खेल्न लागेको हो । 
नेपालले एकदिवसीय खेलमा पहिलोपटक टेष्ट मान्यता प्राप्त देशसँग पहिलो पटक खेल्न लागेको हो । यसअघि, नेपालले सन २०१४ को ट्वान्टी ट्वान्टी विश्वकपमा बंगलादेशसँग पहिलोपटक टेष्ट मान्यताप्राप्त टालीसँग खेलेको थियो । 
हेड टू हेड 
नेपालको राष्ट्रिय टोलीले कुनै पनि स्वरुपमा जिम्बाबेसँग खेल्न नपाए पनि १९ वर्ष मुनिको समुहमा भने नेपाल र जिम्बावेले खेलेका छन् । सन् २००८ को १९ वर्ष मुनिको विश्वकपमा नेपालले जिम्बावेलाई दुई विकेटले हराएको थियो । 
त्यो बेला पनि नेपाली टिमको कप्तान पारस खड्का नै रहेका थिए । त्यो बेला नेपाल विरुद्ध खेलेका खेलाडी अहिले पनि जिम्बावे टोलीमा छन् । कप्तान पारसले आइसीसीसँग कुरा गर्दै नेपालको पहिलो लक्ष्य सुपर सिक्समा पुग्नु रहेको बताएका छन् । त्यसपछि शीर्ष दुईका लागि प्रतिस्पर्धा गर्ने उनको भनाई छ । पारसले उच्च स्तरको क्रिकेट खेल्दै विश्वलाई नेपाल उदाउदो क्रिकेट राष्ट्र भएको सन्देश दिन चाहेको बताए । 
नेपाल १० टिम सहभागी राष्ट्र मध्ये सबैभन्दा धेरै युवा खेलाडी भएको टोली हो । युवा खेलाडीको जोश र सिनियर खेलाडीको अनुभवले छनौट खेलमा नेपालको यात्रा अविस्मरणीय हुने कप्तान पारसको विश्वास छ । जिम्बावे १९८३ यता लगातार एकदिवसीय विश्वकपमा छनौट हुँदै आएको छ । घरेलु टोली छनौट खेलको साविक विजेता पनि हो  ।
नेपालको हतियार युवा खेलाडी 
इन्डियन प्रिमियर लिग र क्यारेवियन प्रिमियर लिगमा छनौट भएका स्पिनर सन्दीप लामिछाने, करण केसी, आरिफ शेख, रोहित पौडेल, दिपेन्द्रसिंह ऐरी, ललित राजबंशी लयागत युवा खेलाडीबाट नेपालले ठूलो आशा राखेको छ । 
सन्दीप प्रतियोगिताकै आकर्षणका रुपमा रहेका छन् । यस्तै, आइसिसिले रोहितकुमार पौडेललाई आइसिसिले निधै क्षमता भएका खेलाडी रहेको बताएको छ । 
चिन्ता ब्याटिङकै
बलिङ नेपालको बलियो हतियार हो । सन्दिप लामिछाने, बशन्त रेग्मी, करण केसी, र सोमपाल कामी सबै फर्ममा रहनु अझ सुखद कुरा हो । पहिलोपटक राष्ट्रिय टीममा परेका ललित नारायण राजबंशीले अभ्यास खेलमा युएइको २ विकेट लिंदै आफूपनि धारिलो बलिङका लागि तयार रहेको सन्देश दिइसकेका छन् । तर ब्याटिङमा भने नेपालको अवस्था खासै सुधार हुन सकेको छैन । 
युएइसँगको अभ्यास खेलमा मध्यक्रमले सुधारको संकेत गरे पनि ओपनिङ ब्याटिङले टिक्ने छाँट देखाएको छैन । खासगरि दिलिप नाथले डिभिजन टू देखि नै राम्रो प्रदर्शन गर्न सकेका छैनन् । अझ दुखको कुरा नेपाली टिमको खम्बामध्येका एक मानिने उपकप्तान ज्ञानेन्द्र मल्ल पनि ओपनिङमा जम्न सकेका छैनन् । खासमा भन्दा डिभिजन टू को उपविजेता बनाउन नेपाली बलरलको ब्याटिङ मुख्य मध्येको कारण थियो । 
आइतबार प्रशिक्षक जगत टमाटाले दिलिपको ठाउँमा अनिल शाहलाई ओपनिङमा पठाउने निर्णय पनि गर्न सक्छन । समुह बी मा नेपाल र जिम्बावेसँगै अफगानिस्तान, हङकङ र स्कटल्यान्ड छन् ।  समुह ए मा वेस्टइन्डिज, आयरल्यान्ड, पपुवा न्युगिनी, युएई र नेदरल्यान्डस छन् ।
दुई समुहबाट तीन–तीन टोली सुपर सिक्समा प्रवेश गर्नेछन् । सुपर सिक्सको शीर्ष दुईमा पुग्ने टिम सन् २०१९ मा इङल्यान्डमा हुने विश्वकपका लागि छनौट हुनेछन् ।
