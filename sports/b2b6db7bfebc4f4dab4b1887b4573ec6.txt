राष्ट्रिय लिगमा एनआरटी र आरसिटी तथा पुलिस र मनाङ भिड्दै

बुटवल, माघ ८ – बुटवलमा चलिरहेको ए डिभिजन राष्ट्रिय लिग फुटबलका अन्तिम दुई खेल आज हुँदैछन् । आजको पहिलो खेलमा न्यूरोड टिम (एनआरटी) र रानीपोखरी कर्नर टिम (आरसिटी) बीच प्रतिस्पर्धा हुनेछ । 

 

आजको जितले एनआरटीलाई शीर्ष पाँचमा पार्न सक्नेछ । ८ खेलबाट ११ अंक जोड्दै सातौं स्थानमा रहेको एनआरटीले आज आरसिटीलाई हराउन सके आर्मीलाई पछि पार्दै पाँचौ स्थानमा उक्लिनेछ । समान ८ खेलबाट १० अंक बटुलेको आरसिटी तालिकाको आठौं स्थानमा छ । 

आजकै दोश्रो खेलमा नेपाल पुलिस र मनाङ्ग मस्र्याङ्गदीले प्रतिस्पर्धा गर्नेछन् । उपाधी हात पारिसकेको पुलिसका लागि आजको जीतले खासै महत्व नराखे पनि मनाङ्ग र दोश्रो स्थानको हिमालयन शेर्पाका लागि भने खेल निकै महत्वपूर्ण हुनेछ । 

 

पुलिसलाई हराउन सके मनाङ्ग हिमालयन शेर्पालाई पछि पार्दै दोश्रो स्थानमा उक्लिनेछ । मनाङ्ग १६ अंक सहित तेश्रो स्थानमा छ । मनाङ्गले हार ब्योहोरे हिमालयन शेर्पाले दोश्रो स्थान हासिल गर्नेछ ।
