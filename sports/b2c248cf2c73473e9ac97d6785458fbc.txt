एन्फा र एनसेलबीच १ करोडको प्रायोजन सम्झौता

काठमाडौं, जेठ ३१ - नेपालको निजी मोबाइल सेवा प्रदायक कम्पनी एनसेलले नेपाली राष्ट्रिय फुटबल टिम सहित अखिल नेपाल फुटबल संघ एन्फाले सञ्चालन गर्ने ५ वटा प्रतियोगितालाई प्रायोजन गर्ने भएको छ । एनसेलले नेपाली राष्ट्रिय महिला फुटबल टिम, ए डिभिजन नक आउट फुटबल प्रतियोगिता, १६ वर्ष मुनिको फुटबल प्रतियोगिता, राष्ट्रिय महिला फुटबल प्रतियोगिता र एनसेल प्लेयर अफ द इअर कार्यक्रमलाई प्रायोजन गर्ने भएको हो ।

 

एन्फा अध्यक्ष थापाका अनुसार सहमति भएका सवै कार्यक्रमको खर्च १ करोड ७५ लाख रुपैयाँ हुने छ । जसमा एक करोड रुपैयाँ एनसेलले दिने छ । यस सम्बन्धी सम्झौतामा वुधवार हस्ताक्षर भएको छ । प्रायोजन सम्बन्धी सम्झौतासँगै एन्फाले भदौ २७ गतेदेखि असोज २७ गतेसम्म ए डिभिजन नक आउट फुटबल प्रतियोगिता गर्ने घोषणा पनि गरेको छ । सम्झौता कार्याक्रम एन्फा अध्यक्ष गणेश थापाले दिएको जानकारी अनुसार नक आउट फुटबल प्रतियोगिताको पुरस्कार राशी १० लाख रुपैयाँभन्दा बढी हुने छ ।

यस्तै राष्ट्रिय महिला फुटबल प्रतियोगिता असार २३ गतेदेखि साउन ६ गतेसम्म हुने छ । १६ वर्ष मुनिको फुटबल प्रतियोगिता भदौ ७ गतेदेखि २० गतेसम्म हुने छ भने चैत २५ गते प्लेयर अफ दी इअर अवार्ड प्रादान गरिने छ ।
