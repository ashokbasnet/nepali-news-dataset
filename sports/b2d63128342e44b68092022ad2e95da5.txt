छैटौं राष्ट्रिय खेलकुदमा अनियमितता भएकोबारे अख्तियारद्वारा अनुसन्धान

शिबराज भट्ट/ उज्यालो । धनगढी, चैत १४– अख्तियार दुरुपयोग अनुसन्धान आयोगले सुदूरपश्चिममा भएको बृहत छैटौं राष्ट्रिय खेलकुद प्रतियोगिता र निर्माण गरिएका भौतिक संरचनाको अनुसन्धान थालेको छ ।  प्रतियोगितामा आर्थिक अनियमितता भएको भन्दै कैलालीका ११ राजनीतिक दलले अख्तियारमा उजुरी हालेपछि अख्तियारले छानबिन थालेको हो ।
 

 

टोलीमा अख्तियार दुरुपयोग अनुसन्धान आयोगका डिएसपी अर्जुन चन्द, अख्तियारकै ईन्जिनियर सुरेन्द्र बैद्य र सदस्य शिब केसी छन् । मंगलबार धनगढी आएको टोलीले दुई दिनसम्मको अनुसन्धान पछि बल्ल सुदूरपश्चिम क्षेत्रीय खेलकुद विकास समितिमा गएको स्रोतले जनाएको छ ।

टोलीले छैटौं खेलकुदको पुर्वाधार र भौतिक संरचनाको अनुगमन गरेको छैटौं खेलकुद तयारी सचिवालयका संयोजक दिपक साउदले जानकारी दिनुभयो । ‘निर्माण सम्बन्धी कागजातहरु माग्नुभएको छ’, उहाँले भन्नुभयो, ‘परिषदका ईन्जिनियर राजु श्रेष्ठ यहाँ नभएकाले दिन सकिएन, बुधबार कागजात बुझाउँछौँ ।’

अख्तियारले निर्माणमा भएका टेन्डर, निर्माणको प्रकृया लगायतका कागजात र फाईल माग गरेको छ । टोलीले खेलकुद सम्बद्ध पदाधिकारीबाहेक अरु कसैलाई पनि भेटेको छैन । अख्तियारले उजुरी हाल्ने दलसित समेत सोधपुछ नगरेको एक नेताले बताए ।

कैलालीका ११ राजनीतिक दलले खेलकुद प्रतियोगितामा निर्माण गरिएका भौतिक संरचनामा कमसल सामाग्री प्रयोग भएको, ट्रयाक र खेल मैदान भत्किएको, प्याराफिट चुहिएको, उडन फ्लोरको स्थानमा प्लाईको फ्लोर निर्माण गरिएको, खानपान र बसोबासमा पनि अनियमितता भएको आरोप लगाउदै अख्तियार, सार्वजनिक लेखा समिति र प्रधानमन्त्रीको कार्यालयमा उजुरी हालेका थिए ।

उजुरीपछि अख्तियार र सार्वजनिक लेखा समितिले छानविन सुरु गरेको हो ।
