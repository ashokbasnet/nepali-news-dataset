नेपाल फाइनलमा, अफगानिस्तानमाथि ३–२ को जित

काठमाडौं, भदौ १० – नेपाल १९ वर्षमुनिको साफ च्याम्पियनसिप फुटबलको फाइनलमा प्रवेश गरेको छ । बिहीबार भएको पहिलो सेमिफाइनल खेलमा अफगानिस्तानलाई ३–२ ले हराउँदै नेपाल फाइनलमा प्रवेश गरेको हो । सातदोवाटोस्थित एन्फा कम्प्लेक्समा भएको खेलमा ३४ औं मिनेटमा अन्जन विष्टले गोल गर्दै नेपाललाई सुरुवाती अग्रता दिलाए । पहिलो गोलको चार मिनेट बित्न नपाउँदै नेपालले ३९ औं मिनेटमा पेनल्टीको अवसर मौका पायो । पेनाल्टीमा अन्जनलेनै गोल गर्दै नेपाललाई २–० को अग्रता दिलाए ।
तर ५० औं मिनेटमा बल क्लियर गर्ने क्रममा नेपालका अनन्त तामाङले आत्मघाती गोल गरे । ५३ औं मिनेटमा सुनिल बलले गोल गर्दै अग्रता ३–१ मा पुर्‍याए । अफगानिस्तानका मेहदी रेजाइले ७२ औं मिनेटमा गोल गर्दै खेल ३–२ को अवस्थामा ल्याए ।
त्यसपछि गोल हुन सकेन र नेपालले फाइनल यात्रा तय गर्‍यो । नेपालले अब बिहीबार रै नै हुने भारत र बंगलादेशबीचको दोस्रो सेमिफाइनलको विजेतासँग उपाधिका लागि शनिबार प्रतिस्पर्धा गर्नेछ ।
