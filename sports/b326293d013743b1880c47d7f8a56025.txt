फुटवल खेलाडीलाई जनही साढे २ लाख

काठमाडौ, भदौ ३१ – अखिल नेपाल फुटबल संघ एन्फाले नेपाली राष्ट्रिय फुटवल टीमलाई नगद पुरस्कार सहित सम्मान गरेको छ ।
आठौ साफ च्याम्पियनसिप फुटबलको सेमिफाइनलसम्म पुगेको नेपाली टीमका सबै खेलाडी प्रशिक्षक टीम म्यानेजर सहित २६ जनालाई जनही साढे २ लाख रुपैयाँ सहित सम्मान गरेको हो ।
एन्फाले सोमबार दरशरथ रंगशालामा सम्मान कार्यक्रम आयोजना गरी नगद सहित सम्मान दिएको हो । सम्मानित हुनेमा २० जना खेलाडी, प्रमुख प्रशिक्षक ज्याक स्टेफानोस्की, प्रशिक्षक रिचार्ड ओडोलोस्की, टिम व्यवस्थापक ललितकृष्ण श्रेष्ठ, प्राविधिक निर्देशक कृष्ण थापा तथा २ जना फिजियोथेरापिस्ट पनि रहेका छन् ।
सेमिफाइनलमा अफगानिस्तानसंग १–० ले पराजित भएपनि समग्रमा प्रतियोगितामा नेपालले उत्कृष्ट प्रदर्शन गरेकाले सम्मान गरिएको एन्फाले जनाएको छ । एन्फाले उपाधि जित्न सके प्रत्येक खेलाडीलाई एक एकवटा फ्ल्याट र आजिवन पेन्सन दिने घोषणा गरेको थियो ।
नेपालले लिग चरणमा भारत र बंगलादेशलाई हराएको थियो भने पाकिस्तानसँग बराबरी खेलेको थियो ।
