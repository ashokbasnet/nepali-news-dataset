रियो ओलम्पिक २०१६ को ३० प्रतिशत खर्च कटौती

असोज १९ – सन् २०१६ मा ब्राजिलमा हुने ओलम्पिक तथा पाराओलम्पिकको ३० प्रतिशत खर्च कटौति गरिने भएको छ । ब्राजिलका नागरिकले नचाहिने खर्चको बोझ धान्न नसक्ने भएकाले खर्च कटौती गर्ने निर्णय गरिएको रियो २०१६ का सञ्चार निर्देशक मारियो एन्डर्डाले बताएका छन् ।
ओलम्पिक तथा पाराओलम्पिक गेम्सको खर्च तीन अर्ब ६० करोड भन्दा धेरै नगर्ने निर्णय भएको आयोजकले जनाएको छ । खर्च कटौतीको निर्णयले कुनै पनि खेल तथा खेलाडीको प्रदर्शनमा असर नपर्ने आयोजकको दाबी छ । ओलम्पिक तथा पाराओलम्पिक गेम्समा ५० भन्दा धेरै खेलमा १५ हजार भन्दा बढी खेलाडी सहभागी हुनेछन् । भौतिक पूर्वाधार तथा अरु पूर्वतयारीको खर्च आयोजक कमिटिले व्यहोर्ने छ । यदी तोकिए भन्दा बढी खर्च भएमा ब्राजिल सरकारले व्यहोर्नु पर्ने छ ।
ओलम्पिक तथा पाराओलम्पिक गेम्समा भएको खर्च टिकट बिक्रिबाट पनि उठ्ने गर्दछ ।  रियो ओलम्पिक २०१६ को टिकट बुकिङ निकै मन्द गतिमा भएको छ । ५० लाख टिकटको बुकिङ खुल्ला गरिएकोमा अहिलेसम्म जम्मा २० लाख टिकट मात्रै बुकिङ भएको छ ।
– एजेन्सीको सहयोगमा
