केन्यासँगको खेलको लागि यस्तो बन्दैछ टियु क्रिकेट मैदान

अर्जुन पोख्रेल/उज्यालो ।
काठमाडौं, फागुन १४ -
कोही नयाँ दुवो रोप्दैछन्, कोही नचाहिने घाँस उखेल्दै छन् । कुनै कामदारलाई मैदानका खाल्डाखुल्डी पुर्न वालुवा बोक्न भ्याइ नभ्याइ छ । अनि मैदानमा यरिया छर्कने र पानी लगाउनेलेलाई पनि पटक्कै फुर्सद छैन् । खेल सुरु हुन भन्दा ५ दिनअघि नै पिच तयार पार्नु पर्ने भएकाले पिच बनाउने क्युरेटरलाई त झनै फुर्सद छैन् ।  
यहि फागुन २८ गते र ३० गते केन्यासँग हुने खेलको लागि मैदान बनाउने काम अन्तिम चरणमा पुगेको छ । आइसिसी विश्व क्रिकेट लिग अन्तर्गत केन्यासँगको खेल नेपालमा नै हुने भएपछि मैदानको मर्मत २ महिनाअघि नै सुरु भएको थियो । तर घरेलु टोलीको अभ्यासका कारण मैदानको दुवो बढ्न पाएको थिएन । अभ्यासको लागि नेपाली टोली शुक्रबार भारत गएपछि कामदारले मैदान चिटिक्क पार्न थालेका छन् । 
अघिल्ला खेलहरुमा भन्दा मैदान निकै राम्रो
यसपटक खेल सुरु हुन भन्दा २ महिनाअघि नै मैदानको मर्मत तिव्र रुपमा गरिएकाले यसअघिका अन्य खेलहरुमा भन्दा मैदान निकै राम्रो भएको नेपाल क्रिकेट संघका प्रमुख कार्यसञ्चालन अधिकृत छुम्बि लामाले जानकारी दिनुभयो । विश्व क्रिकेट लिग च्याम्पियनसिप अन्तर्गत यसअघि नामिवियासँग भएको खेलमा तयार भएको मैदान भन्दा यसपटकको मैदान हरेक कोणबाट राम्रो बनाइएको उहाँको दावी छ । 
‘आउटफिल्ड र पिचका केही काम बाहेक हामीले लगभग सबै तयारी सकिसकेका छौं,  त्यसैले मैदानको तयारका बारेमा चिन्ता लिनुपर्ने अवस्था छैन्’ नेपाल क्रिकेट संघका प्रमुख कार्यसञ्चालन अधिकृत  लामाले भन्नुभयो । 
मैदानको बाहिरी भागमा पनि पर्याप्त दुवो रोपिएको र एक दुई दिनमा नै पुरै मैदान हरियो हुने उहाँको दावी छ । मैदानका बाहिरी भाग, भवन, पभेलियन र क्यान्टिन सुधारको काम पनि सकिएको अधिकृत लामाको दावी छ । लामाका अनुसार स्कोर बोर्ड राख्ने, प्लेयर्स बक्स र मैदानका बाँकी प्राविधिक काम पनि सकिएका छन् । 
१५ दिन जति आइसिसीले नै मैदान मर्मतको लागि १५ जना कामदार खटाएको थियो उनीहरुले मैदानका मुख्य काम गरेका थिए । अहिले क्युरेटरसहित क्यानका १५ जना स्थायी कर्मचारीले दैनिक मैदान मर्मत गर्ने र चिटिक्कको बनाउने काम गरिरहेका छन् । 
सुरक्षाको प्रबन्ध पनि अन्तिम चरणमा
यो प्रतियोगिताको लागि आइसिसीले सबैभन्दा धेरै सुरक्षाको विषयलाई चासो राखेको थियो । त्यसैले नेपालले सुरक्षाको विषयमा आइसिसीलाई ढुक्क पारेको छ । क्रिकेट संघ क्यानका प्रमख कार्यसञ्चालन अधिकृत लामाका अनुसार सुरक्षाको लागि राष्ट्रिय खेलकुद परिषद्ले जिल्ला प्रशासन कार्यालय र प्रशासनले प्रहरीका सम्बन्धित विभागका निर्देशन दिएर तयारी पुरा भएको छ । सुरक्षाको विषयमा नेपालले आइसिसीलाई पत्र पठाइसकेको छ । ‘टियुलाई आइसिसीले अन्तर्राष्ट्रिय स्तरको मैदानको दर्जा दिएकोले उनीहरुकै स्टान्डर्ड अनुसारको सुरक्षा अन्य तयारी गरेका छौं आइसीसी पुर्ण सन्तुष्ट छ’ उहाँले भन्नुभयो । 
नेपालले खेलेका पछिल्ला अन्तर्राष्ट्रिय  खेलहरुमा प्रधानमन्त्री, उपराष्ट्रपति, सुरक्षा निकायका प्रमुखहरु पनि सहभागी भएकाले केन्याविरुद्धको खेलमा पनि भिआइपी खेल हेर्न जाने अपेक्षा छ । भिआइपी र भिभिआइपी बस्ने ठाउँका साथै उनीहरुको सुरक्षाको व्यवस्थाको तयारी पनि पुरा भएको छ । 
टिकट बिक्रि सुरु भैसक्यो : ३० लाख रुपैयाँ उठ्ने अनुमान
केन्यासँगको खेलको लागि आइसिसीले टिकट विक्रिको जिम्मा इसेवालाई दिइसकेको छ । इसेवाले शुक्रबारदेखि नै टिकट बेच्न थालेको छ । इसेवामा खाता खोलेर या बैंकमार्फत दर्शकले टिकट किन्न सक्नेछन् । इसेवाका काठमाडौंमा रहेका ४२ सयसहित देशभरीका १८ हजार एजेन्टमार्फत पनि टिकट किन्न सकिने इसेवाका प्रमुख अस्गर अलीले उज्यालो अनलाइनलाई जानकारी दिनुभयो । 
लिग अन्तरगत गत बैशाखमा नामिबियासँग भएको खेलमा टिकटको मुल्य १ सय राखिएको थियो । प्रतिटिकटको मुल्य १ सय राख्दा पनि १७ लाखको हाराहारीमा पैसा उठेको इसेवाका प्रमुख अलिले जानकारी दिनुभयो । यसपटक आइसिसीले नै टिकटको मुल्य २ सय रुपैयाँ तोकेकोले ३० लाख रुपैयाँसम्म पैसा उठ्न सक्ने उहाँले बताउनुभयो । 
नेपाली टोली भारतमा, केन्या २६ गते नेपाल आउने
२८ र ३० गते हुने खेलको लागि नेपाली टोली शुक्रबार भारतको नोयडा गएको छ । नेपाली टोलीलेले त्यहाँ केहि अभ्यास खेलेर २० गते नेपाल फर्कनेछ । नेपाल आएपछि नेपालले अभ्यास जारी राख्नेछ । केन्याको टोली पनि अभ्यासको लागि भारत जाने र २६ गते नेपाल आउने नेपाल क्रिकेट संघका प्रमुख कार्यसञ्चालन अधिकृत लामाले जानकारी दिनुभयो । 
८ देशको सहभागिता रहेको वल्र्ड क्रिकेट लिग च्याम्पियनसिपमा केन्या पाँचौं तथा नेपाल छैटौं स्थानमा छ । ८ खेल खेलेको केन्याको ८ अंक छ भने नेपालको समान खेलबाट ६ अंक मात्र छ । १० खेल खेलेको नेदरल्याण्ड्स १६ अंकसहित तालिकाको शीर्षस्थानमा छ । ८ टिम सहभागि यो प्रतियोगिताको शीर्ष चारमा पर्ने टोलीले सन् २०१८ मा बंगलादेशमा हुने विश्वकप क्रिकेटको छनौट खेल्न पाउने छन् । पुछारका चार टोली भने डिभिजन टूमा झर्ने छन् ।
