रियल मड्रिडले चासो दिएका हजार्ड आउँदो सिजनको सुरुवाति खेलमा मैदान बाहिर

जेठ २३ – चेल्सीका फरवाड इडन हजार्डले इंग्लिस प्रिमियर लिगको आउँदो सिजनको सुरुवाति खेल गुमाउने सम्भावना बढेको छ । हजार्डको दायाँ खुट्टाको जोर्नीमा लागेको चोटका कारण उनी आउँदो सिजन प्रमियर लिगका सुरुवाति खेलमा मैदान बाहिर रहने सम्भावना बढेको हो । गएको शनिबार राष्ट्रिय टिम बेल्जियमबाट खेल्नका लागि प्रशिक्षणको क्रममा २६ वर्षका हजार्डको दायाँ खुट्टाको चोर्नीको हड्डी भाँचिएको थियो । अहिले उनको जोर्नीको शल्यक्रिया भएको छ । सोमाबार भएको शल्यक्रिया सफल रहेको चेल्सीले जनाएको छ । तर उनी मैदान फर्किनका लागि झण्डै तीन महिना लाग्ने जनाइएको छ । प्रिमियर लिगको नयाँ सिजन आउँदो अगस्ट १२ मा सुरु हुनेछ ।
हजार्डले आर्सनल, बार्यन म्युनिख र इन्टर मिलानसँगको प्रि–सिजन खेल पनि गुमाउने भएका छन् । यस्तै आर्सनलसँगको कम्युनिटी सिल्ड प्रतियोगितामा पनि उनी मैदानमा हुने छैनन् । यो वर्ष प्रिमियर लिगमा ३६ खेलमा १६ गोल गर्दै हजार्डले चेल्सीलाई उपाधि दिलाउन महत्वपूर्ण भूमिका खेलेका थिए ।
हजार्ड आउँदो सिजन स्पेनिस तथा च्याम्पियन्स लिग च्याम्पियन रियल मड्रिड जाने चर्चा पनि चलेको छ । हजार्डले रियल मड्रिडले आफूलाई केही प्रस्ताव गरेमा त्यो सुन्न तयार रहेको बताएका छन् । तर आफू अझै धेरै वर्ष चेल्सीमै रहने सम्भावना रहेको उनको भनाई छ ।
