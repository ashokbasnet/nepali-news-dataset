अभ्यास खेलमा नेपालको पहिलो पराजय

मुम्बई, माघ २८ - भारत भ्रमणमा रहेको नेपाली राष्ट्रिय क्रिकेट टोली शनिवारको अभ्यास खेलमा पराजित भएको छ । भारतको मुम्बईमा यसअघि खेलेका सबै ५ खेल जितेको नेपाल शनिवार भने प्यादे स्पोर्टस क्लवसँगको ट्वान्टी–ट्वान्टी क्रिकेटमा ६ विकेटले पराजित भएको हो । पहिला ब्याटिङ्ग गरी नेपालले २० ओभरमा ९ विकेट गुमाउँदै १ सय ३७ रन बनाएको थियो ।

 

नेपालका अनिल मण्डलले ३९, परेश लोहनीले २५ तथा शरद भेषवाकरले २१ रन बनाए । प्यादे स्पोर्टस क्लवले १ सय ३८ रनको लक्ष्य १७ दशमलव २ ओभरमा ४ विकेट गुमाएर पुरा गर्‍यो । प्यादेलाई जिताउन पञ्कज जैशवालले आउट नभई ६० रन बनाए । यसअघि खेलेका ४ वटा ट्वान्टी–ट्वान्टी क्रिकेट र एउटा ४० ओभरको खेलमा नेपाल विजयी भएको थियो । ट्वान्टी ट्वान्टी विश्वकप क्रिकेट प्रतियोगिताको छनोट खेलको तयारीमा रहेको नेपाली टोली अभ्यास खेलका लागि अहिले भारतमा छ ।
