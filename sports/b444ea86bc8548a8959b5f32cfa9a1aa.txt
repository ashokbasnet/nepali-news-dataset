नेपाल र भारतबीच कसको पल्ला भारी ?

लक्ष्मण कार्की/उज्यालो । काठमाडौं, भदौ २० - यो पटक नेपालले भारतलाई हराउँछ । यो बाक्य राष्ट्रियताको भावनाले भरिएर मात्रै भनिदै छैन । अथवा भारत भन्नासाथ विस्तारबादको पगरी गुथाइहाल्ने आग्रह पुर्वाग्रहले पनि यहाँ काम गरेको छैन ।
यसको कारण हो साफ च्याम्पियनसिपको यो संस्करणका २ वटा खेल हेर्दा भारतले भारत सुहाउँदो खेल देखाउन नसक्नु र नेपालले मैदानमा राम्रो नतिजा निकाल्नु । तर भुल्न नुहने कुरा यो हो कि भारत भारत नै हो र दक्षिण एशियामा ऊ सवैभन्दा बलियो छ, यस्तै भन्छ इतिहासले । राम्रो टीमले जुनसुकै बेला खेलमा फर्कने र नतिजा उल्टाउने ल्याकत राख्छ ।
भारतले २ खेलबाट ४ अंक बटुलेपनि उसको खेल त्यो अंक हात पार्ने स्तरको नभएको धेरैले मानेका छन् । पहिलो खेलमा पाकिस्तानले असमझदारीकाविच गरेको गोलबाट ३ अंक बटुलेको भारतले दोश्रो खेलको ईन्जुरी समयमा गोल गर्दै बंगलादेशसँग १ अंक खोसेको थियो । यो खेलमा फ्रिकिक दिएकोमा बंगलादेशले आपत्ति जनाएको पनि थियो ।
नेपाली राष्ट्रिय टीमका पुर्व खेलाडी तथा एन्फा एकेडेमीका प्रशिक्षक बालगोपाल महर्जन भारतले आफुलाई सुहाउदो खेल प्रस्तुत गर्न नसकेका बेला त्यसको फाइदा नेपाललाई हुने बताउनुहुन्छ । अर्का पुर्व खेलाडी राजुकाजी शाक्यको भनाई पनि यस्तै छ । प्रतियोगिताका २ खेललाई आधार मान्ने हो भने भारतभन्दा हामीले राम्रो खेलिरहेका छौ ।
नाम चलेका खेलाडी चलेनन्
भारतको फुटवल भन्नासाथै मुखबाट फुत्किहाल्ने नाम हो सुनिल क्षेत्री । तर प्रतियोगितामा उनको प्रदर्शन आफ्नो नामको इज्जत धान्ने खालको हुन सकिरहेको छैन । खै किन हो सुनिलको प्रदर्शन विगतमा पनि मामली देशमा राम्रो हुन सकेको छैन । शायद, भान्जाको रुपमा उनी पुल्पुलिन्छन् कि नेपालमा ? यदि यस्तो नै हो भने तत्कालका लागि नेपाललाई त्यसले फाइदा नै पुग्नेछ ।
सधै भाग्यले साथ दिन्छ भन्ने के छ र ?
फुटवलको हारजितमा भाग्यलाई जस अपजस दिनेहरु भारतले २ खेलबाट ४ अंक जोड्नुमा त्यही भाग्यले साथ दिएको भन्न रुचाउँछन् । किनकी भाग्य बलियो नहुँदो हो त भारतले पाकिस्तानलाई हराउने स्तरको खेल प्रदर्शन गरेकै थिएन । तर उसले ३ अंक जोडिछोड्यो । तर उनीहरुपनि के कुरामा विश्वस्त छन् भने भाग्यको भरमा मात्रै जित्न सकिदैन र भाग्य सधै दाहिना हुन्छ भन्ने मान्न सकिदैन ।
नेपाल र जित्ने आधार
नेपाली टोलीलाई सबैभन्दा बढि लाग्ने २ वटा आरोप लाग्ने गरेका छन् ।
आरोप नम्बर १) नेपाली टोलीमा गोल गर्ने खेलाडीको खडेरी छ ।
आरोप नम्बर २) गोल खाएपछि नेपाल खेलमा फर्कन सक्दैन ।
हतोत्साही हुन्छ र खेलाडीका हातगोडा मैदानमै लल्याकलुलुक हुन्छन् । तर विगतका २ खेलमा यी दुई आरोप लगाउनेहरुको बोल्ती बन्द गराईदिएको छ नेपालले । बंगलादेश विरुद्ध २ गोल गर्दै नेपाल गोल गर्न सक्षम रहेको दसी त दिएको छ नै पाकिस्तानविरुद्ध खेलको अन्त्यतिर गोल फर्काएर अन्तिमसम्म पनि नतिजा उल्टाउने ल्याकत रहेको प्रमाणित गरेको पनि छ ।
शाक्यको भनाईमा पनि नेपाली टोली अहिले जित्नसक्ने अवस्थामा छ । तर शाक्यको शंका चाहि के छ भने २ खेलमा मध्यम खेलीरहेको भारत जुनसुकै बेला पनि लयमा फर्कन सक्छ । जुन नेपालका लागि टाउको दुखाइको विषय हो । होम ग्राउण्ड र होम क्राउड जितको आधारका थप तत्वहरु हुन् । जसले विपक्षी खेलाडीलाई मानसिक तनाव गराउनेछन् ।
तर सजिलो छैन नेपाललाई
समग्रमा खेल निकै प्रतिस्पर्धात्मक हुने निश्चित जस्तै छ । २ खेलमा राम्रो प्रदर्शन नगर्नुले भारत कमजोर छ भन्ने अर्थ लगाइहाल्नु हतार हुनसक्छ । किनकी भारत दक्षिण एशियाको पावरहाउस हो ऊ जुनसुकै बेला खेलमा फर्कन सक्छ । नेपालका लागि  नेपालका लागि  चुनौती भारत र उसको बलियो इतिहास नै हो । लामो पास र शारिरीक प्रतिकुलताका बिच एयर बल खेल्ने प्रयास नेपालका लागि हानिकारक हुन सक्छन् । यसका साथै खेलाडीविच तालमेल मिल्नुपनि आवश्यक देखिन्छ ।
नेपाली टोलीका लागि विंगर जगजित श्रेष्ठ घाइते हुनु सवैभन्दा चिन्ताको विषय भएको छ । पाकिस्तान विरुद्ध घाइते भएका अनिल गुरुङ्गले खेल्न नसक्ने हुन् कि भन्ने पिरलो उत्तिकै छ । भर्खरै राष्ट्रिय जर्सी लगाएका प्रकाश बुढाथोकी र टंक बस्नेतले भर गर्ने गरिको खेल देखाउन सकेका छैनन् । सन्तोष साहुखलप्रति यसपटक नेपालका मुख्य प्रशिक्षक ज्याक, सहायक कोच रिचार्ड लगायत अफिसियल भर पर्न सकेका छैनन् ।
जुमानुको बुढ्यौली सागर थापासम्मै पुगेको हो कि जस्तो झल्को देखिएको छ । तर केही नयाँ भुमिकामा रहेका रोहित चन्दले दोश्रो खेलमा समातेको लय अनि जुँगाका रेखी बस्दा नबस्दै पाएको भुमिकामा विमल घर्तीमगरले गरेको न्याय, रविन श्रेष्ठको नम्बरी प्रदर्शन, सन्दीप राई र विराज महर्जनको लामो अनुभव तथा भरत खवासको अलराउण्डर क्षमता नेपालका लागि राम्रा पक्ष हुन् । नेपालसंग भारतलाई हराउने हुती छ भन्नुका पछि पनि यिनै तर्कले काम गरेका छन्, शायद ।
भारतलाई हराए समुह विजेता बन्ने प्रत्यक्ष फाइदा मात्र होइन भारतजस्तो पावरहाउसलाई हराएर उपाधि घरमै राख्ने सपना साकार पार्न नेपाल सक्षम छ भन्ने मनोवैज्ञानिक सन्देश पनि नेपालले दिनेछ । तर, नेपाली टिमले भुल्न नहुने कुरा फेरि पनि  त्यहि हो कि ऊ भारतविरुद्ध खेल्दैछ जुन दक्षिण एशियाको बादशाह हो । यसै भन्छ ईतिहासले ।
नेपाल र भारतबीचका अहिलेसम्मका खेल
नेपाल र भारतबीच अहिलेसम्म जम्मा ११ खेल भएको छ । जसमा ९ खेल भारतले जितेको छ । एक खेल नेपालले जितेको छ भने एउटा खेल मात्र बराबरी भएको छ । सन् १९९३ मा बंगलादेशको ढाकामा भएको दक्षिण एशियाली खेलकुद प्रतियोगिताको फुटबलमा स्वर्ण पदक जित्ने क्रममा नेपालले भारतलाई हराएको थियो । निर्धारित ९० समयमा दुवै टिमबाट २–२ गोल भएपछि नेपालले टाई ब्रेकरमा भारतलाई ४–३ ले हराएको थियो । तर त्यसपछि भने नेपालले भारतलाई हराउन सकेको छैन । गत अगस्टमा भारतको नयाँ दिल्लीमा भएको नेहरु कपमा नेपाल र भारतले गोलरहित बराबरी खेलेका थिए ।
मिति                स्थान                नतिजा

२१ डिसेम्बर १९८५, ढाका । नेपाल ०–२ भारत

२६ नोभेम्बर १९८७, कलकत्ता । नेपाल ०–१ भारत

२६ अक्टुबर १९८९, इश्लामावाद । नेपाल १–२ भारत

२१ जुलाई १९९३, लाहोर । नेपाल ०–१ भारत

२६ डिसेम्बर १९९३, ढाका । नेपाल ४–३ भारत (सागको फुटबल फाइनलमा निर्धारित ९० मिनेटको खेल २–२ को बराबरी भयो । अतिरिक्त समयमा दुवै टिमले गोल गर्न सकेनन । पेनाल्टी सुट आउटमा नेपाल ४–३ ले विजयी ) ।

२५ डिसेम्बर १९९५, मद्रास । नेपाल ०–३ भारत

५ डिसेम्बर १९९८, थाईल्याण्ड । नेपाल ०–१ भारत

३ सेप्टेम्बर १९९९, काठमाडौं । नेपाल ०–४ भारत

८ डिसेम्बर २००५, कराँची । नेपाल १–२ भारत

३ जुन २००८, माले । नेपाल ०–४ भारत

२८ अगस्ट २०१२, नयाँ दिल्ली । नेपाल ०–० भारत

नेपाली राष्ट्रिय टिम र भारतको उमेर समुहको टिमबीचको खेल :
९ अप्रिल २००६, चट्गाउँ । नेपाल ३–० भारत (एएफसी च्यालेन्जकपको क्वाटर फाइनलमा भारतको २० वर्ष मुनिको राष्ट्रिय टोलीलाई नेपालले हराएको)
७ डिसेम्बर २००९, ढाका । नेपाल ०–१ भारत (साफ च्याम्पियनसिपको समूह चरणमा नेपाललाई हराउने भारत टिम २३ वर्ष मुनिको थियो ।)
