एपिएफलाई हराएर सुुदूरपश्चिमले जित्यो नेपालगञ्ज गोल्डकपको उपाधि

बाँके, वैशाख २३ – नेपालगञ्जमा बिहीबार सम्पन्न यति सिमेन्ट नेपालगञ्ज गोल्डकप फुटबल प्रतियोगिताको उपाधि सुदूरपश्चिम-११ ले जितेको छ । नेपालगञ्ज रंगशालामा भएको खेलमा विभागीय टिम सशस्त्र प्रहरीको एफिएफलाई १-० गोल अन्तरले हराएर सुदूरपश्चिमले उपाधि जितेको हो । खेलको ९३ औँ मिनेटमा सुदूरका माधव भण्डारीले गोल गर्दै टिमलाई जीत दिलाए । प्रतियोगिताको बिजेता सुदूरपश्चिमले १ लाख ५१ हजार र एपिएफले एक लाख रुपैयाँ पुरस्कार पायो । 
प्रतियोगितामा म्यान अफ द फाईनल सुदूरपश्चिमका माधव भण्डारी भए । यसैगरी सुदूरका नरेन्द्र चौधरी उत्कृष्ट रक्षक, फिलिप तामाङ्ग उत्कृष्ट प्लेयर भए भने एपिएफका पाल्साङ लामा उत्कृष्ट मिडफिल्डर, रोशन श्रेष्ठ उत्कृष्ट गोलकिपर र विनोद केसी उत्कृष्ट स्टाईकर घोषित भए ।
प्रतियोगितामा नेपालगञ्ज-११, सुदूरपश्चिम-११,  त्रिभुवन आर्मी क्लब,  रुपन्देही-११, सरस्वती क्लब, वेस्ट काठमाडौं एफसी, एपिएफ र भारतको लखनउ टिमको सहभागिता थियो ।
