१९ वर्षमुनिको विश्वकप तयारी : भारतको फ्रेन्ड स्पोर्टसलाई नेपालले २५१ रनको लक्ष्य दियो

काठमाडौं, असार २० – उन्नाइस वर्षमुनीको विश्वकप छनौट खेलको तयारीको लागि भारत गएको नेपाली टोलीले भारतको फ्रेन्ड स्पोर्टस एकेडेमी नोयडाको टिमलाई २ सय ५१ रनको लक्ष्य दिएको छ । 
फ्रेन्ड स्पोर्टस एकेडेमीमा टस हारेर पहिले ब्याटिङ गरेको नेपालले निर्धारित ४० ओभरमा ७ विकेट जाँदा २ सय ५० रन बनायो । नेपालका अनिल साहले ५० र प्रनित थापाले ८७ रन बनाए, यस्तै दिपेन्द्रसिंह ऐरीले ४४, आदिल खान १३, सन्दिप सुनार १० र आसिफ शेख शुन्यमा आउट भए । रोहित पौडेलले २३ रन बनाए । 
१९ वर्षमुनिको विश्वकप छनोट आगामी साउन १ गतेदेखि १० गतेसम्म सिंगापुरमा हुँदैछ । छनोटमा नेपालसहित आयोजक सिंगापुर, मलेसिया र अफगानिस्तानले डबल राउण्ड रोबिनका आधारमा खेल्ने छन् । शीर्ष टोली न्युजिल्यान्डमा हुने १९ वर्षमुनिको विश्वकपका लागि छनोट हुने छन् ।
