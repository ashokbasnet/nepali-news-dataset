बार्सिलोनाको रोजाइमा कोन्टिन्हो, मेस्सीको रोजाइमा परे अरु तीन खेलाडी

कात्तिक २२ – स्पेनिस ला लिगा लिडर बार्सिलोना आउँदो जनवरीमा लिभरपुलका स्टार खेलाडी फिलिप कोन्टिन्होलाई क्लब भित्र्याउने प्रयासमा छ । गएको समर विन्डोमा तीनपटकसम्म प्रयास गर्दा नभएको काम जनवरी विन्डोमा गर्ने बार्सिलोनाको तयारी छ । कोन्टिन्हो पनि लिभरपुल छोड्न तयार देखिएका छन् । उनीलाई भित्र्याउन रियल मड्रिडले पनि चासो देखाएको खबर आएका छन् । 
तर बार्सिलोनाका स्टार स्ट्राइकर लियोनल मेस्सीले भने ब्राजिलियन कोन्टिन्होको सट्टा अरु नै खेलाडी अनुबन्ध गर्न प्रस्ताव गरेका छन् । स्पेनिस वेब साइट डायरिओ गोलका अनुसार मेस्सीले त्यसका लागि तीन खेलाडीको नाम प्रस्ताव गरेका छन् ।
मेस्सीले प्रस्ताव गरेका खेलाडीमा मोनाकोका विङ्गर थोमस लिमार, लियोनका नाविल फेकिर र लेस्टर सिटीका रियाद महरेज रहेका छन् । कोन्टिन्होको सट्टा यी खेलाडी अनुबन्ध गर्न मेस्सीले क्लबलाई सुझाव दिएको खबरमा उल्लेख छ । यी खेलाडीले आफ्नो बहुक्षमताले क्लबलाई फाइदा पु¥याउने मेस्सीको भनाई छ ।
