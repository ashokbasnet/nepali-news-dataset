एन्फाको चुनाव आज

काठमाडौं, कात्तिक ८ – अखिल नेपाल फुटवल संघ एन्फाको अध्यक्ष र उपाध्यक्षका लागि सोमबार चुनाव हुँदैछ । एन्फाको साधारणसभाले एकवर्षका लागि अध्यक्ष र उपाध्यक्ष चयन गर्न लागेको हो । 
तत्कालिन अध्यक्ष गणेश थापालाई फिफाले भ्रष्टाचारी ठहर गर्दै निलम्बन गरेको र उपाध्यक्ष ललितकृष्ण श्रेष्ठको निधन भएका कारण यी दुई पदमा एकवर्षका लागि चुनाव हुन लागेको हो ।
अध्यक्षका लागि एन्फाका कार्यवहाक अध्यक्ष नरेन्द्र श्रेष्ठ र उपाध्यक्ष कर्माछिरिङ्ग शेर्पा प्रतिस्पर्धामा हुनुहुन्छ । उपाध्यक्षका लागि स्वतन्त्र रुपमा राष्ट्रिय फुटबल टिमका पूर्व कप्तान समेत रहेका उपेन्द्रमान सिंहले उम्मेदवारी दिनुभएको छ । यस्तै, श्रेष्ठ पक्षबाट मणी कुँवर र कर्मा पक्षबाट दीपक खाती पनि उपाध्यक्षको उम्मेदवार हुनुहुन्छ । 
चुनावका लागि ६७ जना प्रतिनिधिले मतदान गर्न पाउनेछन् । ४५ जिल्लामध्ये झापाबाहेकका ४४ जिल्ला फुटबल संघ, १२ वटा ए डिभिजन क्लबबाट एकएक जना, बी डिभिजनका क्लवबाट ४ जना, सी डिभिजनबाट तीनजना, महिला फुटबल संघ, रेफ्रि संघ, प्रशिक्षक संघ र खेलाडी संघबाट एकएकजना गरी ६७ जना प्रतिनिधिले मतदान गर्न पाउनेछन् ।
बी डिभिजनको कुमारी क्लब कारबाहीमा परेकाले मतदान गर्न पाउँदैन भने प्रतिनिधि ढिलो पठाएकाले झापाले पनि मतदान गर्न पाउँदैन । 
श्रेष्ठ पक्षलाई एन्फाका पूर्व अध्यक्ष गणेश थापाको समर्थन छ भने कर्माछिरिङ राजनीतिक रुपमा नेपाली कांग्रेस निकट छन् । उपाध्यक्षमा श्रेष्ठ पक्षबाट उम्मेदवारी दिएका मणी कुँवर साइनोले गणेश थापाका सालो हुन् ।
स्वतन्त्र उम्मेदवारी दिएका उपेन्द्रमान सिंहलाई खेलाडी, प्रशिक्षक, रेफ्रि लगायतले आफ्नो साझा उम्मेदवार बनाएका छन् । अध्यक्षमा जसले जितेपनि राम्रा कामको समर्थन  गर्ने र उपाध्यक्ष जितेर एन्फामा नयाँ नयाँ योजना ल्याउने उम्मेदवार श्रेष्ठले जानकारी दिनुभयो ।
