प्रधानको एनओसी अनाधिकृत : राखेप

काठमाडौं, भदौ २९ - राष्ट्रिय खेलकुद परिषदले अन्तर्राष्ट्रिय मान्यता प्राप्त ओलम्पिक कमिटिद्वारा सञ्चालन गरिने कुनै पनि खेलकुद गतिविधिमा सहभागि नहुन आफू मातहतका संघहरुलाई निर्देशन दिएको छ । परिषदले शुक्रवार विज्ञप्ति निकाली धु्रवबहादुर प्रधान अध्यक्ष रहेको ओलम्पिक कमिटिलाई अनाधिकृत पनि भनेको छ ।

 

सर्वोच्च अदालतले गत असोज १८ गते गरेको फैसला कार्यान्वयन गर्नका लागि गत साउन १० गते पत्र पठाएको भन्दै परिषदले निकालेको विज्ञप्तिमा सर्वोच्चको फैसलाको सम्मान गर्दै अन्तर्राष्ट्रिय मान्यता प्राप्त भनिने अनाधिकृत नेपाल ओलम्पिक कमिटी द्वारा सञ्चालन गरिने कुनैपनि खेलकुद सम्बन्धी गतिविधिमा सहभागिता नगर्नु/नगराउनु हुन अनुरोध गरेको उल्लेख छ । सर्वोच्च अदालतले गत असोजमा रुक्मशमशेर राणा अध्यक्ष रहेको ओलम्पिक कमिटिलाई मान्यता दिँदै प्रधान नेतृत्वको ओलम्पिक कमिटिलाई अवैधानिक ठहर गरेको थियो ।





विज्ञप्ति जस्ताको तस्तै

नेपाल ओलम्पिक कमिटीका सम्बन्धमा सम्मानित सर्वोच्च अदालतबाट मिति २०६७/६/१८ मा भएको फैसला कार्यान्वयन गरी त्यसको जानकारी गराउनु भनी सर्वोच्च अदालत, फैसला कार्यान्वयन निर्देशनालय– २०६६ को मिति २०६९/४/१० च.नं. २८ को ‘‘आदेश कार्यान्वयन सम्बन्धमा’’ विषयक पत्र प्राप्त हुन आएकोले परिषद्संग सम्बन्धित संघ संस्था, कर्मचारीहरु (प्राविधिक/प्रशासनिक), प्राविधिक अफिसियलहरु र खेलाडीहरुले सम्मानित सर्वोच्च अदालतको फैसलाको सम्मान गर्दै अन्तर्राष्ट्रिय मान्यता प्राप्त भनिने अनाधिकृत नेपाल ओलम्पिक कमिटी (ध्रुवबहादुर प्रधान अध्यक्ष रहेको) द्वारा सञ्चालन गरिने कुनैपनि खेलकुद सम्बन्धी गतिविधिमा सहभागिता नगर्नु/नगराउनु हुन सम्बन्धित सबैलाई यसै विज्ञप्ति मार्फत जानकारी गराइन्छ ।

राष्ट्रिय खेलकुद परिषद्
त्रिपुरेश्वर, काठमाडौं
