एन्फा र आफूलाई कारवाही भए नेपालको फुटबल नै प्रतिबन्धमा पर्ने थापाको चेतावनी

काठमाडौं, असोज १३ – अखिल नेपाल फुटबल संघ एन्फाका अध्यक्ष गणेश थापाले एन्फा र आफूलाई कारवाही भए नेपालको फुटबल नै प्रतिबन्धमा पर्नसक्ने चेतावनी दिनुभएको छ ।
व्यवस्थापिका संसदको सार्वजनिक लेखा समितिले एन्फामा ५८ करोड भन्दाबढि अनियमितता भएको भन्दै एन्फाको अध्यक्षका रुपमा काम गर्न नदिन सरकारलाई निर्देशन दिएको भोलीपल्ट सोमबार पत्रकार सम्मेलन गरी थापाले यस्तो चेतावनी दिनुभएको हो ।
एन्फा अन्तर्राष्ट्रिय फुटबल महासंघ फिफा र एसियाली फुटबल महासंघ एएफसीको चार्टर अनुसार चल्ने भन्दै थापाले एन्फामाथि तेश्रो पक्षले हस्तक्षेप गरेमा नेपालको फुटबल नै प्रतिबन्धमा पर्नसक्ने बताउनुभयो ।
‘फिफा र एएफसीको चार्टर हेर्ने हो भने उनीहरुले कुनै पनि तेश्रो पक्षको हस्तक्षेप स्वीकार गर्दैनन्’ थापाले भन्नुभयो ‘एन्फामाथि थप हस्तक्षेप हुँदै जाने हो भने नेपालको फुटबल नै दुर्घटनामा पर्न सक्छ ।’
नेपालको नीति, नियम पनि मानिरहेको र कानुन अनुसार हुने हरेक छानबिनमा सहयोग गर्ने प्रतिवद्धता जनाउँदै थापाले छानबिनपछि अनियमितता देखिए अनियमितता गर्नेलाई कारवाही गर्न सकिने बताउनुभयो ।
उहाँले एन्फाको बारेमा अख्तियार दुरुपयोग अनुसन्धान आयोगबाट पनि अहिले छानविन भइरहेको र कागजपत्र सबै अख्तियारको नियन्त्रणमा रहेको भन्दै लेखा समितिको निर्देशन अनुसार हुने छानविनमा सहयोग गर्न आफू तयार रहेको बताउनुभयो ।
लेखा समितिले भनेजस्तो अनियमितता नभएको र एन्फा विधिसम्मत ढंगले चलेको दावी गर्दै थापाले अख्तियार, लेखा समिति र मन्त्रालय जोसुकैले छानविन गरेपनि आफूलाई आपत्ति नहुने पनि बताउनुभयो । तर लेखा समितिले आफूहरुलाई स्पष्टिकरणको मौका नदिएको भन्दै उहाँले दुख व्यक्त गर्नुभयो ।
व्यवस्थापिका संसद्को सार्वजनिक लेखा समितिको आइतबारको बैठकले एन्फामा ५८ करोडभन्दा बढी अनियमितता भएको निष्कर्ष निकाल्दै गणेश थापालाई एन्फाको अध्यक्षको रुपमा काम गर्न नदिन सरकारलाई निर्देशन दिएको थियो ।
समितिको छानबिनमा एन्फामा ५८ करोड १७ लाख १२ हजार रुपैयाँ अनियमितता भएको पाइएपछि अनियमितता सम्बन्धी प्रमाण नष्ट गर्न सक्ने भन्दै थापालाई पदीय जिम्मेवारी वहन गर्न नदिन युवा तथा खेलकुद मन्त्रालयलाई निर्देशन दिएको थियो । एन्फा उपाध्यक्ष कर्माछिरिङ शेर्पासहितका पदाधिकारीले उजुरी गरेपछि लेखा समितिले एन्फाभित्रको अनियमितता सम्बन्धमा छानबिन गरेको थियो ।
समितिले एन्फा अध्यक्ष थापाले गरेको अनियमितता बारे थप अनुसन्धान गर्न अख्तियार दुरुपयोग अनुसन्धान आयोग र सम्पत्ति शुद्धीकरण विभागलाई समेत निर्देशन दिएको छ ।
लेखा समितिले आम्दानीको स्रोत लुकाएको, टेण्डर नै नगरी भौतिक पूर्वाधार निर्माणको काम गरेको, हुँदै नभएको कम्पनीको नाममा रकम निकासा गरेकोलगायत अनियमितताका थुप्रै घटना एन्फाभित्र भएको दावी गरेको छ । तर एन्फा अध्यक्ष थापाले भने यी सबै आरोपको खण्डन गर्दै एन्फाको सबै काम पारदर्शी भएको दावी गर्नुभयो । आफूले ५८ करोड रुपैयाँ अनियमितता गरेको भए आफूमाथि यसअघि नै कारवाही भइसक्ने उहाँले बताउनुभयो ।
