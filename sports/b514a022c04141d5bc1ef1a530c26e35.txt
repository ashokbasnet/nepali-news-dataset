एसीसी ट्रफी एलिट कपः पहिलो खेलमा नेपाल युएईसँग भिड्दै

काठमाडौं, असोज १७ – एसीसी ट्रफी एलिट कप क्रिकेट आजदेखि युएईमा शुरु हुँदैछ । खेल बिहान सवा ११ बजेदेखि सुरु हुनेछ । पहिलो खेलमा नेपालले आज घरेलु टोली युएईसँग प्रतिस्पर्धा गर्नेछ । नेपाल यसअघि युएईसँग खेलेका कुनै पनि खेलमा विजयी हुन सकेको छैन ।

 

नेपाल हालै मात्रै डिभिजन ४ जितेकाले उच्च मनोबलका साथ मैदान उत्रिने छ । नेपाली प्रशिक्षक पुबुदु दासानायकेले विगतका खेल जस्तो भएपनि विजयी सुरुवात गर्ने उद्धेश्यले मैदान उत्रने बताएका छन् । १० टोली सहभागी प्रतियोगितामा समूह बीमा नेपाल र युएईसँगै कुबेत, हङ्गकङ्ग र साउदी अरेबिया छन् ।

यस्तै समूह एमा अफगानिस्तान, मलेशिया, ओमान, भुटान र मालदिभ्स छन् । आजै अफगानिस्तान र मलेशिया, भुटान र ओमान तथा हङ्गकङ्ग र साउदी अरेबियाबीच पनि खेल हुनेछ ।
