गोल गरेर पनि खुशीयाली मनाएनन् कान्टेले

भदौ २५ – इंग्लिस प्रिमियर लिग फुटबल अन्तर्गत शनिबार राति भएको खेलमा साबिक विजेता चेल्सीले लेस्टर सिटीलाई हराएको छ । 

चेल्सीले अवे मैदानमा भएको खेलमा लेस्टरलाई २–१ ले हराएको हो । चेल्सीको जितमा अल्भारो मोराटा र एन’गोले कान्टेले गोल गरे । लेस्टरका लागि जेमी भर्डीले एक गोल फर्काए । ४१ औं मिनेटमा मोराटाको गोलबाट चेल्सीले अग्रता लियो । 

५० औं मिनेटमा कान्टेले गोल गरे । कान्टे गएको सिजन लेस्टरबाट चेल्सी आएका हुन् । उनले आफ्नो पूर्व टिम विरुद्ध गरेको गोलको खुशीलायी मनाएनन् । उनले आफ्नो पूर्व टिमको सम्मानका लागि गोलको खुशीयाली नमनाएका हुन् । 

६२ औं मिनेटमा पाएको पेनाल्टीको अवसरलाई सदुपयोग गर्दै भर्डीले लेस्टरका लागि एक गोल फर्काए । जितपछि चारखेलबाट ९ अंकसहित चेल्सी तेस्रो स्थानमा उक्लिएको छ । राति नै भएको अर्को खेलमा  वाट्फोर्डले साउथह्याम्पटनलाई २–० ले हरायो ।
