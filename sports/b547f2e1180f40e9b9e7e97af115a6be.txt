गल्ति मेरै हो, रणनीति खेलाडीलाई बुझाउन सकिन–गार्डिवला

चैत ३ – म्यानचेस्टर सिटीका प्रशिक्षक पेप गार्डिवलाले च्याम्पियन्स लिग फुटबलको दोस्रो लेगमा भएको हारको जिम्मेवारी लिएका छन् । आफ्नो रणनीति खेलाडीलाई बुझाउन नसकेकाले बुधबार राति भएको दोस्रो लेगमा पराजित भएर क्वाटरफाइनलबाट बाहिरिएको प्रशिक्षक गार्डिवलाले बताए । पहिलो लेगमा ५–३ को जित निकाले पनि बुधबार राति भएको दोस्रो लेगमा म्यानचेस्टर सिटी फ्रेन्च क्लब मोनाकोसँग ३–१ ले पराजित भयो । समग्रमा ६–६ को बराबरी भएको खेलमा अवे गोलका आधारमा म्यानचेस्टर सिटीलाई पछि पार्दै मोनाको क्वाटरफाइनलमा पुग्न सफल भयो । घरेलु मैदानमा भएको पहिलो लेगमा राम्रो प्रदर्शन गरेको सिटीले मोनाकोको मैदानमा भएको दोस्रो लेगमा राम्रो गर्न सकेन र अन्तिम १६ बाटै बाहिरिन बाध्य भयो । बार्सिलोनाको प्रशिक्षक रहँदा दुई पटक यो प्रतियोगिताको उपाधि जितेका गार्डिवलाले सिटीलाई बार्सिलोनाकै बाटोमा डोर्‍याउन सकेनन् । गार्डिवला आफ्नो प्रशिक्षक करिअरमा च्याम्पियन्स लिगको अन्तिम १६ बाटै बाहिरिएको यो पहिलो पटक हो । दुई गोलको अग्रता लिएको अवस्थामा दोस्रो लेगमा डिफेन्सिभ खेल्नुको साटो युवा खेलाडीले भरिएको मोनाकोसँग आक्रामक खेल्नु गार्डिवलाको रणनीतिक भुल रहेको विश्लेषण गरिएको छ । प्रशिक्षक गार्डिवलाले आफूले आक्रामक रणनीति राम्रोसँग खेलाडीलाई बुझाउन नसकेकाले हार बेहोरेको स्वीकार गरेका हुन् । उनले ‘मैले खेलाडीलाई रणनीति राम्रोसँग बुझाउन सकिन, त्यो नै गल्ति भयो ।’
