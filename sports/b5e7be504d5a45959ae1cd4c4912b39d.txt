फाल्गुनन्द गोल्ड कप : आयोजक फिदिम सेमिफाइनलमा, फेन्स क्लब भुटानलाई हरायो

भीमकुमार बाँस्कोटा/उज्यालो ।
फिदिम, पुस १९ – आयोजक फिदिम स्पोर्टिङ क्लब पाँचथरको फिदिममा जारी आठौँ फाल्गुनन्द गोल्डकप नकआउट फुटबल प्रतियोगिताको सेमिफाइनल पुगेको छ । मंगलबार भएको दोस्रो चरणको पहिलो खेलमा फेन्स क्लब बिआसि भुटानलाई २–० गोल अन्तरले हराएर फिदिम अन्तिम चारमा पुगेको हो ।  
आयोजक फिदमको जितका लागि दोस्रो हाफमा मैदान प्रवेश गरेका खेलाडी सरन बस्नेतले दुवै गोल गरेका हुन् ।  खेलको ६० औँ मिनेटमा आसिश राईको क्रशमा सरनले पहिलो गोल गरे । त्यस्तै ७९ औँ मिनेटमा साजन राईले मिलाएको पासलाई सदुपयोग गर्दै सरनले अर्को गोल थपेर सेमिफाइनलको स्थान पक्का गराएका हुन् । घरेलु मैदानको फाइदा उठाउँदै फिदिमले खेल अवधिभर भुटानलाई दवावमा राख्यो । 
प्रतियोगिताको पहिलो हाफमा भुटाने केही राम्रो खेलेपनि दोस्रो हाफमा राम्रो प्रदर्शन गर्न नसक्दा घर फर्कनु परेको हो । भुटानको कमजोर डिफेन्स र कमजोर गोल रक्षकका कारण आयोजक फिदिमले अन्तिम चारको स्थान पक्का गरेको हो । आगामी २१ गते हुने सेमिफाइनलको पहिलो खेलमा आयोजक फिदिमसँग विर्ता युनाईटेड क्लब झापा ११ मैदानमा भिड्नेछ ।  
मंगलबारको खेलमा फिदिमका नरेश सम्बाहम्फे म्यान अफ दी म्याच घोषित भए । भुटानले पहिलो चरणको खेलमा वाइ पाएको थियो । भुटानका प्रशिक्षक युवराज साम्पाङ राइले आफ्नो गोल रक्षकको गल्तिका कारण पराजय बेहोर्नु परेको बताए । ‘दुवै गोल गोलरक्षकको कमजोरीले भएको हो’ राइले भने ‘गोल रक्षकले गल्ति नगरेको भए आजको खेल जित्ने सम्भावना थियो ।’ 
बुधबार हुने खेलमा कर्ण सिं सोनाम स्मृति क्लब ताप्लेजुङ र चर्च व्वाइज क्लब काठमाडौं मैदानमा भिड्नेछन् ।
