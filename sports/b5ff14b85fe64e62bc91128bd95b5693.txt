खेलकुद कलेज स्थापना बारे अध्ययन गर्न राखेपको टोली कोरिया जाने

काठमाडौं, जेठ २० - खेलकुद कलेज स्थापना बारे अध्ययन गर्न राष्ट्रिय खेलकुद परिषद राखेपका सदस्य सचिव युवराज लामा सहितको ४ सदस्यीय टोली आइतवार दक्षिण कोरिया जाने भएको छ । टोलीले दुई देशबीच प्राविधिक सहयोग, प्रशिक्षक तथा खेलकुद विद्यार्थी आदान प्रदान कार्यक्रम, भौतिक पूर्वाधार एवं १२ औं दक्षिण एसियाली खेलकुद साग र नेपालमा हुने १३ औं दक्षिण एसियाली खेलकुद सागमा समेत प्राविधिक एवं अन्य सहयोगका विषयमा छलफल गर्ने राखेपले जनाएको छ ।

 

राखेपले खेलकुदको विषयलाई कक्षा ११ र १२ हुँदै स्नातक र स्नातकोत्तरसम्म नेपालमा नै शिक्षा प्रदान गर्ने लक्ष्य सहित स्कुल तथा कलेज समन्वय शाखा स्थापना गरी सकेको र स्कुल तथा कलेज स्थापना कार्यदल गठन गरी सकेको र कार्यदलले कक्षा ११ र १२ का लागि पाठ्यक्रम समेत तयार पारी उच्च शिक्षा माध्यमिक परिषमा स्वीकृतार्थ पठाइसकेको छ ।

कक्षा ११ र १२ मा खेलकुद विषयलाई अध्ययन गर्ने विद्यार्थीहरुको भविष्यका लागि स्नातक र स्नातकोत्तर नेपालमा नै अध्ययन गर्ने खेलकुद कलेजको स्थापनाका लागि विभिन्न अध्ययनहरु सुरु भैसकेको राखेपले जनाएको छ । नेपालमा खेलकुद कलेज स्थापनाका लागि आवश्यक प्राविधिकहरु, भौतिक पूर्वाधार, त्यसका व्यवस्थापकीय पक्षहरुको अध्ययन गर्नका लागि नेपाली टोली दक्षिण कोरियाको कोटियन राष्ट्रिय खेलकुद विश्वविद्यालयको निमन्त्रणामा कोरिया जान लागेको हो ।

टोलीमा लामाका साथै राखेपका वरिष्ठ अधिकृत एवं कार्यदलका सचिव कुलबहादुर थापा, प्राध्यापक एवं कार्यदलका सदस्य दिवाकरलाल अमात्य तथा इन्जिनियर तिलोत्तमा बस्याल रहेको राखेपले जनाएको छ ।
