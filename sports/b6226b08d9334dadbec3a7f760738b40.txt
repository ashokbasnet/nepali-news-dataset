सपना देख्न नडराउने वेल्सका प्रशिक्षक

असार १८ – वेल्सका प्रशिक्षक क्रिस कोलेम्यानले सपना देख्न डराउन नहुने बताएका छन् । वेल्स शुक्रबार राति भएको युरोकपको क्वाटरफाइनलमा बेल्जियमलाई हराएर पहिलो पटक कुनै पनि मुख्य प्रतियोगिताको सेमिफाइनलमा पुगेको छ । प्रशिक्षक कोलेम्यानले सेमिफाइनलमा पुगेपछि हारको सम्भवनाबाट आफू नडराएको बताएका छन् । उनले आफूहरु सपना देख्नबाट पछि नहट्ने र हारको सम्भावनाबाट पनि नडराउने बताए । उनले भने ‘चार वर्षअघि हामी यस्तो सफलताबाट निकै टाढा थियौं । अहिले यहाँसम्मको यात्रा तय गरेका छौं । म रमाइ रहेको छु, हामी यो सफलताका लागि योग्य थियौं ।’ अहिले विश्व बरियताको २६ औं स्थानमा रहेको वेल्स सन् २०११ को अक्टोबरमा एक सय १७ औं स्थानमा थियो । अहिले विश्व बरियतामा दोस्रो स्थानमा रहेको बेल्जियमलाई हराएर वेल्सले युरोकपको अन्तिम चारमा स्थान बनायो । प्रशिक्षक कोलेम्यानले भने ‘हामीले कडा मेहनत गरेका छौं र सपना पनि देख्न छाडेका छैनौं । हारबाट पनि हामी डराउने छैनौं । सफल असफल सबै हुन्छन् । मैले सफलता भन्दा असफलता धेरै देखेको छु ।’ वेल्सले सेमिफाइनलमा पोर्चुगलसँग खेल्नेछ ।
– एजेन्सीको सहयोगमा
