आफ्नो कार्यकाल सफल भएको राखेपका सदस्यसचिव युवराज लामाको दाबी

काठमाडौं, जेठ २६ – राष्ट्रिय खेलकुद परिषदका सदस्यसचिव युवराज लामाले आफ्नो चार वर्षे कार्यकाल सफल भएको दाबी गर्नुभएको छ ।
परिषदका सदस्यसचिव लामाले मंगलबार काठमाडौंमा पत्रकार सम्मेलन गरी प्रशिक्षण र प्रतियोगिता सञ्चालन, पूर्वाधार निर्माण, पुरस्कार वितरण र पद्धति निर्माणका आधारमा आफ्नो कार्यकाल सफल भएको दाबी गर्नुभयो ।
उहाँले खेलाडीलाई वर्षमा ३ सय ६५ दिन नै प्रशिक्षण दिनु, छैटौं राष्ट्रिय खेलकुद लगायतका प्रतियोगिता हुनु, देशका १ सय ५० स्थानमा  खेल मैदान निर्माण हुनु, पदक जित्ने खेलाडीलाई आकर्षक नगद पुरस्कारको व्यवस्था गरिनु, राष्ट्रिय खेल संघलाई पारदर्शी बनाइनु तथा एक दर्जन कार्यविधिको निर्माण र कर्मचारीको व्यवस्थापन आफ्नो कार्यकालमा भएका उपलब्धी भएको बताउनुभयो ।
उहाँले आफूले चार वर्षे कार्यकालमा गरेका कामलाई ७५ अंक दिनुभएको छ । लामा २०६८ सालको जेठको अन्तिममा एकीकृत नेकपा माओवादीको कोटामा परिषदको सदस्यसचिवमा नियुक्त हुनुभएको थियो । चार वर्षे कार्यकालका क्रममा आफूले कुनै पनि कर्मचारीमाथि राजनीतिक आस्थाका आधारमा विभेद नगरेको दाबी गर्नुभयो ।
उहाँले निरन्तर मन्त्री परिवर्तन भएका कारण दीर्घकालीन महत्वका काम गर्न नसकेको बताउनुभयो । उहाँले चार वर्षे कार्यकालको ग्यारेण्टी नभएका कारण आफूले सुरु गरेका काम बीचमै अलपत्र पर्लान भन्ने डरले दीर्घकालीन महत्वका काम नगरेको बताउनुभयो । चार वर्षको अवधिमा ७ जना खेलकुद मन्त्री परिवर्तन भएका छन् ।
सदस्यसचिव लामाको एक वर्ष अगाडि बहालवाला खेलकुद मन्त्री पुरुषोत्तम पौडेलसँग चर्को विवाद भएको थियो । सदस्यसचिव लामाले आफ्नो काममा सहयोग गरेको भन्दै पौडेल बाहेकका सबै जना खेलकुद मन्त्रीलाई धन्यवाद दिनुभयो । लामाको चार वर्षे कार्यकाल बुधबार पूरा हुँदैछ ।
