छैटौं अभ्यास खेलमा नेपालले भारतको गाजियावादलाई हरायो

काठमाडौं, कात्तिक ११ - अभ्यासका लागि भारतमा रहेको नेपाली क्रिकेट टोलीले छैटौं ट्वान्टी ट्वान्टी अभ्यास क्रिकेट पनि जितेको छ ।
सोमबार भएको खेलमा नेपालले भारतको डिस्ट्रिक्ट क्रिकेट एसोशियसन गाजियावादलाई ५५ रनले पराजित गरेको हो ।
गाजियावादको नेहरु क्रिकेट मैदानमा पहिले ब्याटिङ गरेको नेपालले निर्धारित २० ओभरमा ८ विकेटको क्षतिमा १ सय ४४ रन बनाएको थियो । नेपालका लागि प्रदिप ऐरिले ३९ , राहुल विकले २४ तथा महेश क्षेत्रीले २२ रनको योगदान दिए ।
१ सय ४५ रनको लक्ष्य पछ्याएको डिस्ट्रीक एशोसियशनलाई नेपालले १७ दशमलव ४ ओभरमा ८९ रनमा सिमित गर्‍यो । नेपालका लागि अभिनास कर्णले ३ तथा जितेन्द्र मुखिया र राहुल विकले समान २ विकेट लिए । नेपाली टोलीले दिल्लीमा अब एउटा अभ्यास खेल मात्रै खेल्न बाँकी छ ।
