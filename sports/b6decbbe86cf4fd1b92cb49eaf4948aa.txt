​९० मिनेटमा गोल गर्दै सुआरेजले बार्सिलोनालाई हारबाट जोगाए

माघ १६ – स्पेनिस ला लिगा फुटबलमा बार्सिलोना रियल बेटिससँग बराबरीमा रोकिएको छ । आइतबार भएको खेलमा ७५ औं मिनेटमा एलेक्स अलेग्रियाले गोल गर्दै टिमलाई अग्रता दिलाए पनि त्यसलाई जोगाउन नसक्दा रियल बेटिस अंक बाँड्न बाध्य भयो । लियोनल मेस्सीको पासलाई सदुपयोग गर्दै लुइस सुआरेजले ९० औं मिनेटमा बराबरी गोल फर्काए । यो बराबरीपछि रियल म्याड्रिड भन्दापछि परेको बार्सिलोना २० खेलबाट ४२ अंकसहित तालिकाको दोश्रो स्थानमा छ ।
बार्सिलोनाको भन्दा २ खेल कम खेलेको रियल म्याड्रिडको ४३ अंक छ । १९ खेलबाट ४२ अंक नै बटुलेको सेभिल्ला तेश्रो स्थानमा छ । बार्सिलोनालाई बराबरीमा रोक्ने रियल बेटिस १४ औं स्थानमा छ ।खेलमा बार्सिलोनाले ६६ प्रतिशत तथा रियल बेटिसले ३४ प्रतिशत बल नियन्त्रणमा राखेका थिए । रियल बेटिसका दुई वटा प्रहार पोलमा लागेर फर्किएको थियो भने बार्सिलोनाको एउटा प्रहार पोलले रोकेको थियो । बार्सिलोनाले अब आउँदो शनिबार एथ्लेटिको बिलबाओसँग खेल्ने छ  ।
