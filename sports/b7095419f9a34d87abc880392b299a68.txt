जादुई मेस्सीलाई इतिहास बनाउने अवसर

मंसिर ११ – अर्जेन्टिनाका लियोनल मेस्सी फुटबलको विश्व प्रशासकीय निकाय फिफाको पुसकास अवार्डका लागि मनोनयनमा परेका छन् । मेस्सी सन् २००९ देखि अहिलेसम्म पाँच पटक गोल अफ दि इयरका लागि मनोनयनमा परेका हुन् । वर्ष गोल २०१६ को मनोनयनमा परेका १० खेलाडी मध्ये मेस्सी अवार्डका लागि बलियो दाबेदार मानिएका छन् । मेस्सीले कोपा अमेरिका फुटबलको सेमिफाइनलमा अमेरिका विरुद्ध गरेको सुन्दर फ्रि किक गोल अहिले मनोनयनमा परेको छ । ३२ औं मिनेटको खेल चलिरहेका बेला अर्जेन्टिना १–० ले अघि थियो ।

त्यही बेला अर्जेन्टिनाले फ्रि किक पायो । त्यसमा मेस्सीले सुन्दर गोल गरे । यो खेलमा अर्जेन्टिना ४–० ले विजयी भएको थियो । यो गोल मेस्सीका लागि कीर्तिमानी गोल थियो । उनले यही गोलबाट राष्ट्रिय टिमबाट ५५ औं गोल गरेर गाब्रिएल बाटिस्टुटाको कीर्तिमान तोड्दै अर्जेन्टिनाका सर्वाधिक गोलकर्ता बनेका थिए । मेस्सीले अहिलेसम्म अर्जेनिटनाबाट ५७ गोल गरेका छन् ।
फिफाले सन् २००९ देखि सुरु गरेको यो अवार्डमा मेस्सी र नेइमार सबैभन्दा धेरैपटक मनोनयनमा परेका छन् । दुवै खेलाडी यो पटकसहित पाँच पटक मनोनयनमा परेका छन् । तर मेस्सीले अवार्ड भने जितेका छैनन् । नेइमारले एक पटक जितेका छन् । मेस्सी सन् २०११ मा तेस्रो तथा सन् २०१५ मा दोस्रो स्थानमा रहे ।
यो वर्षको फिफा पुसकास अवार्डका लागि मेस्सीसँगै स्पेनका मारियो ग्यासपार, दक्षिण अफ्रिकाका ह्लोम्फो केकाना, ब्राजिलका मार्लोने र नेइमार, स्पेनका साउल निगुएज, वेल्सका हाल रोब्सन कानु, भेनेजुएलाका डानिउस्का रोड्रिग्वेज, फिनल्याण्डका सिमाने स्क्राब्ब र मलेसियाका मोहद फाइज सुब्री मनोनयनमा परेका छन् । आउँदो जनवरी ९ मा हुने द बेस्ट फिफा अवार्डमा विजेताको घोषणा हुनेछ ।
