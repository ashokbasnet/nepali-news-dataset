पुलिस आज मोहनबगानसंग खेल्दै

काठमाडौ, बैशाख ३०– भारतको चर्चित फुटवल क्लव मोहन वगान र नेपाल पुलिस क्लवविच शनिवार मैत्रीपुर्ण फुटवल खेल हुदैछ । भर्खरै कम्बोडियामा प्रेसिडेन्ट कप खेलेर फर्किएको पुलिस र मोहन बगानविचको खेल बेलुकी ७ बजेपछि दशरथ रंगशालामा हुनेछ ।

 

खेलका लागि ५ जना अन्य क्लवका खेलाडी शनिवार पुलिसको जर्सीमा मैदान उत्रनेछन् । फरवार्ड भरत खवास र सन्तोष साहुखल, डिफेन्डर सन्दिप राई र विराज महर्जन तथा गोलकिपर किरण चेम्जोङ्गले पुलिसका तर्फबाट खेल्नेछन् । चोट बोकेका नियमित स्ट्राइकर जुमनु राई मैदान उत्रने छैनन् ।
मोहन वगान भारतीय राष्ट्रिय फुटवल टिमका कप्तान सुनिल क्षेत्रीको नेतृत्वमा मैदान उत्रदैछ । राष्ट्रिय लिगका साथै सहिद स्मारक ए डिभिजन र ब्रिटिश गोर्खा कपको उपाधि जितेपनि पुलिसले प्रसिडेण्ट कपमा भने सामान्य प्रदर्शन गरेको थियो ।
एक समय मोहन बगानबाट खेलेका हरि खड्का अहिले पुलिस क्लवको ब्यवस्थापक हुनुहुन्छ  । १ सय २३ बर्ष पहिले स्थापना भएको मोहन बगान एशियाकै पुरानो फुटवल क्लव मानिन्छ । मोहन बगान ३४ बर्षअघि मैत्रीपुर्ण खेलका लागि नेपाल आएको थियो ।
