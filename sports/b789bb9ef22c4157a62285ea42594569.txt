क्रिकेट खेलाडी र प्रशिक्षक सम्मानित

नेपालगन्ज, मङ्सिर २५ – नेपाली क्रिकेट टोलीका सदस्य महेश क्षेत्री र प्रशिक्षक दीपेन्द्रप्रताप सिंह (गुड्डु) गृहनगर नेपालगञ्जमा सम्मानित भएका छन् ।
मंगलबार क्षेत्री र सिंहलाई नेपालगञ्जमा बाजा गाजा सहित नगरपरिक्रमा गराइएको थियो । मध्यपश्चिम क्षेत्रीय खेलकुद विकास समितिको आयोजनामा भएको कार्यक्रममा  नेपालगन्जबासीको उल्लेख्य सहभागीता थियो । क्षेत्रीलाई १० हजार र सिंहलाई ५ हजार रुपैया नगद तथा कदरपत्र पनि प्रदान गरियो ।
सम्मान कार्यक्रममा क्षेत्रीय खेलकुद विकास समितिका अध्यक्ष अकलबहादुर बमले क्रिकेट खेलले विश्वमा  नेपालको  इज्जत बढाएको बताउनुभयो । क्रिकेट खेलाडी क्षेत्री र प्रशिक्षक सिंहले गृहनगरमा पाएको सम्मान आफुहरुका लागि महत्वपूर्ण भएको बताउनुभयो ।
क्षेत्री ट्वान्टी ट्वान्टी विश्वकप छनौट प्रतियोगितामा नेपाली टोलीको सदस्य थिए । क्षेत्री एक दिवसिय छनौट प्रतियोगिताका लागि समेत राष्ट्रिय टोलीमा छन् । एकीकृत नेकपा माओवादीको भातृ संगठन वाइसिएलले पनि बाँकेमा खेलाडी क्षेत्री र प्रशिक्षक सिंहलाई नेपालगन्जमा सम्मान गरेको छ ।
