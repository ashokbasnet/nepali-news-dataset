यू-१६ राष्ट्रिय फुटबल टिमले दक्षिण कोरिया, कतार र बेल्जियममा प्रशिक्षण गर्ने

काठमाडौं, जेठ २८ - बिमल घर्ती मगरको कप्तानीमा रहेको नेपाली राष्ट्रिय यूवा (यू–१६) फुटबल टिमले दक्षिण कोरिया, कतार र बेल्जियममा गएर प्रशिक्षण गर्ने भएको छ ।
यो टिमले थाईल्याण्डमा आउँदो सेप्टेम्बर ६ देखि सुरु हुने एएफसी यू–१६ च्याम्पियनसिप–२०१४ खेल्ने छ ।  
एएफसी यू–१६ च्याम्पियनसिप–२०१४ को तयारीका क्रममा नेपाली टोलीले जुलाई ७ देखि १८ सम्म दक्षिण कोरियामा, जुलाई २२ देखि ३१ सम्म कतारमा र अगष्ट १ देखि १५ सम्म वेल्जियममा प्रशिक्षण गर्ने कार्यक्रम तय गरिएको अखिल नेपाल फुटबल संघ एन्फाले जनाएको छ ।
बेल्जियमको प्रशिक्षणपछि नेपाली टिम उत्तैबाट सोझै प्रतियोगिता आयोजकस्थल थाईल्याण्डमा जाने र अगष्ट २० देखि प्रतियोगिता अवधिभर त्यही रही प्रशिक्षण तथा मैत्रिपूर्ण खेलहरु खेल्ने एन्फाले जानकारी दिएको छ ।  
दक्षिण एशियाली राष्ट्रहरु मध्यबाट एक मात्र छनौट हुन सफल नेपाली राष्ट्रिय युवा(यू–१६) टिमलाई विशेष प्राथमिकतामा राखी उत्कृष्ट प्रदर्शन गर्दै आगामी वर्ष चिलीमा हुने फिफा यू–१७ विश्व कपमा सहभागी गराउने लक्ष्यले विशेष प्रशिक्षणको व्यवस्था गरिएको हो ।
नेपाली राष्ट्रिय फुटबल टिमका मुख्य प्रशिक्षक ज्याक स्टेफेनोस्की सल्लाहकार र बालगोपाल महर्जनद्वारा नियमित रुपमा यो टिम प्रशिक्षणरत छ । काठमाडौंमा सन् २०१३ को २५ देखि २९ सेप्टेम्बरसम्म सन्चालित एएफसी यू–१६ च्याम्पियनसिप अन्तर्गत समुह सि को विजेता वन्दै नेपाल थाईल्याण्डमा हुने अन्तिम चरणको एएफसी यू–१६ च्याम्पियनसिपको लागि छनौट भएको थियो ।
एएफसी यू–१६ च्याम्पियनसिप अन्तर्गत समुह सीको छनौट खेलमा वहराईनलाई २–०, तुर्किमिनिस्तानलाई ४–० र ईराकसँग २–२ गोलको वरावरी खेल्दै नेपाल अन्तिम चरणको लागि छनौट भएको हो ।
यो पनि पढ्नुहोस : विमल घर्ती मगरलाई बेल्जियमको क्लवले १ वर्ष प्रशिक्षण दिने
