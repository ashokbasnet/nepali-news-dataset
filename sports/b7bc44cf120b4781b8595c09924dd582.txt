दोर्जे गियर र यातायात मजदुर फाइनलमा

तेह्रथुम, वैशाख १५ । काठमाडौँको दोर्जे गियर प्रालि र विराटनगरको यातायात मजदुर युवा क्लब लालीगुराँस गोल्डकप फुटबल प्रतियोगिताको फाइनलमा पुगेका छन् ।तेह्रथुमको बसन्तपुरमा बुधबारको सेमिफाइनलमा धनकुटाको जनजागृति क्लब निर्धारित् समयमा उपस्थित नभएपछि विराटनगरको यातायात मजदुर युवा क्लब सोझै फाइनलमा पुगेको हो ।यस्तै, सिंहदेवी युवा क्लब, धनकुटालाई २–१ ले पराजित गर्दै काठमाडौंको दोर्जे गियर प्रालि फाइनलमा प्रवेश गरेको हो ।दोर्जेको जितमा दिनेश कार्कीले खेलको १८औं मिनेटमा पाएको पेनाल्टीको सदुपयोग गरी अग्रता दिलाएका थिए भने ४७औं मिनेटमा पेट्रिक जोनले गोल गरे ।सिंहदेवीका लागि खेलको ३८औं मिनेटमा कर्ण लिम्बुले गोल गरेका थिए ।प्रतियोगिताको फाइनल खेल वैशाख १७ गते हुनेछ ।
