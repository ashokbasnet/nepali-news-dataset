रियल मड्रिडको अपिल खारेज

मंसिर २६ – रियल मड्रिड कोपा डेल रे फुटबलबाट औपचारिक रुपमा बाहिरिएको छ । स्पेनको उच्च खेल अदालतले रियल मड्रिडको अपिल खारेज गरेपछि क्लब कोपा डेल रेबाट बाहिरिएको हो । रियल मड्रिडलाई आयोग्य खेलाडी खेलाएको आरोपमा स्पेनिस फुटबल फेडेरेशनले कोपा डेल रेबाट निस्काशन गर्ने निर्णय गरेको थियो । रियलले यो निर्णय विरुद्ध खेल उच्च अदालतमा अपिल गरेको थियो । तर अदालतले पर्याप्त प्रमाण नपुगेको भन्दै रियलको अपिल खारेज गरेको छ । अपिल खारेज भएसँगै रियल मड्रिड औपचारीक रुपमा कोपा डेल रेबाट बाहिरिएको छ । मंसिर १८ गते शुक्रबार राति अन्तिम १६ प्रवेशका लागि काडीसँगको पहिलो लेगमा रियल मड्रिडले अयोग्य खेलाडी खेलाएको प्रमाणित भएको हो । त्यो खेलमा तेस्रो मिनेटमा नै गोल गर्दै रियललाई अग्रता दिलाउने डेनिस चेरिसेभ अयोग्य रहेको प्रमाणित भएको हो । रियलले चेरिसेभ प्रतिबन्धमै रहेका बेला खेलाएको थियो । काडीसँगको खेलमा रियल मड्रिड ३–१ ले विजयी भएको थियो । 
– एजेन्सीको सहयोगमा
