डिपिएल क्रिकेट ‘लक्की’ शरदले गर्लान् त पारसलाई माथ !

लक्ष्मण कार्की/उज्यालो । 
काठमाडौं, वैशाख ९ – लगातार तीन खेलमा जितको मुख देख्न नपाएपछि धनगढी टिम चौराहालाई यसपटक धनगढी प्रिमियर लिग (डिपिएल) क्रिकेटको प्लेअफ मै नपुग्ने भयो भन्ने अनुमान गरिएको थियो । अनुमात त यतिसम्म पनि गरियो कि ‘प्रतियोगिता घरेलु टिम नै मिस हुने भो ।’ तर खेल त्यसमा पनि क्रिकेट भएर मात्र होइन राष्ट्रिय टिमका धेरै चर्चित र सफल खेलाडी रहेको टिम हुनुका नाताले पनि धनगढीले त्यस्तो अनुमान गर्नेहरुलाई मुखबुझो लगाइदियो ।
अहिले धनगढी अपराजित रहेको खेल संख्या चार पुगिसकेको छ । अंक तालिकाको पुछारमा रहेपनि तालिकाको शीर्ष स्थानमा र अपराजित रहेको रुपन्देही च्यालेन्जर्सलाई हराउँदै प्लेअफमा छानिएको धनगढीले प्लेअफमा पनि रुपन्देहीलाई बदला लिने मौका दिएन । 
हो त्यहि धनगढी टिम चौराहाले प्रतियोगिताको अर्को बलियो टिम विराटनगर किङ्गससँग खेल्दैछ । विराटनगर किङ्गस शरद भेषावकर नेतृत्वको टिम हो । र शरद घरेलु लिगमा सबैभन्दा सफल र लक्की कप्तान हुन् ।
तपाईंले धनगढीको प्लेयर लिष्ट हेर्नुभयो भने सबैजसो नाम सुनिएका मात्र होइन राष्ट्रिय टिममा परेका र र राम्रो खेलेका पनि छन् । विराटनगरमा त्यस्तो विघ्न चिनिएका खेलाडी कम छन् । तर युवा खेलाडीले गज्जपको प्रदर्शन गर्दै टिमलाई फाइनल पुर्‍याएका छन् । 
शरदले नेपाल प्रिमियर लिग र एभरेष्ट प्रिमियर लिग क्रिकेटमा पञ्चकन्या तेजलाई दुईपटक उपाधि जिताएका छन् । २ बर्ष अघि कीर्तिपुरमा जगदम्बा जाइण्ट्सलाई हराएर एभरेष्ट प्रिमियर लिगको उपाधि जित्दाका सुशील कँडेल र दिपेन्द्रसिंह ऐरी यसपटक पनि शरदसँगै छन् । 
शनिबारको फाइनल अनुभवी भर्सेस युवा मात्र होइन केही हदसम्म ब्याटिङ भर्सेस बलिङ पनि हो । धनगढी ब्याट्स्म्यान बाहुल्य रहेको र विराटनगर बलर बढी रहेको टिम हो । प्रतियोगितामा अहिलेसम्म सबैभन्दा धेरै रन बनाउने खेलाडीको सूचि हेर्‍यो भने धनगढी र धेरै विकेट लिने खेलाडीको सूचि हेर्‍यो भने विराटनगर अगाडी देखिन्छ । विराटनगरका सुशिल कँडेल प्रतियोगितामा अहिलेसम्म धेरै विकेट लिने खेलाडीको दोश्रो नम्बरमा छन् । सुशीलले ६ बाट १५ विकेट लिएका छन् भने ६ बाटै ११ विकेट चट्काएका गुग्ली ब्वाई सन्दिप लामिछाने चौथो नम्बरमा छन् । ११ विकेट नै लिएका धनगढीका ललित राजवंशी पनि चौथो र सौरभ खनाल आठौं नम्बरमा छन् ।
रनको कुरा गर्दा प्रतियोगितामै सबैभन्दा धेरै रन धनगढीका अनिल मण्डलले बनाएका छन् । उनले ७ खेलमा १ सय ४९ रन बटुलेका छन् । धनगढीका कप्तान पारसले ७ खेलमा १ सय ४६ रन बनाउँदै दोश्रो नम्बरमा छन् । यस्तै, विराटनगरमा शरद भेषावकरले ६ खेलबाट १ सय ४५ रन बनाउँदै तेश्रो नम्बरमा छन् । विराटनगरका आसिफ शेखले ६ खेलबाट १ सय रन बनाएका छन् । धनगढीका पृथु बास्कोटाले ७ खेलबाट ७९, राजु रिजालले ७ बाट ७२ र विराटनगरका दिपेन्द्रसिंह ऐरीले ६ खेलबाट ७१ रन बनाएका छन् । 
धनगढी टिम चौराहामा पृथु बास्कोटा, अनिल मण्डल, आरिफ शेख, राजु रिजाल, सौरभ खनाल, सुसन भारी, रामनरेश गिरी, प्रेम तामाङ्ग, ललित राजबंशी, अमर रौतेला, आदिल खान लगायत खेलाडी छन् ।
विराटनगर किङ्गस्मा शरद भेषावकर, सुशील कँडेल, दिपेन्द्र सिंह ऐरी, सन्दिप लामिछाने, जितेन्द्र मुखिया, आसिफ शेख, प्रनित थापामगर, किशोर महतो, अनिल साह, अमृत श्रेष्ठ, प्रफुल्ल बैद्य, राकेश कर्ण, प्रकाश विष्ट लगायत खेलाडी छन् ।
