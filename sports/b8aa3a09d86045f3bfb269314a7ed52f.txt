सोलिडारिटी कप : ‘नेपालको रणनीति मौसम र मैदानको अवस्थामा भर पर्छ’

काठमाडौं, कात्तिक १९ – नेपाली राष्ट्रिय फुटबल टोलीका प्रशिक्षक ग्योतोकु कोजीले सोलिडारिटी कपको आफ्नो पहिलो खेलका लागि तयार रहेको बताएका छन् । नेपालले भोली शनिबार आफ्नो पहिलो खेलमा टिमोर लिष्टेसँग खेल्दैछ । टिमोर लिष्टे आफ्नो पहिलो खेलमा ब्रुनाइसँग ४–० गोल अन्तरले हारेपछि प्रतिक्रिया दिँदै कोजीले टिमोर लिष्टेको हारका बाबजुद उसलाई कमजोर नआँक्ने बताएका हुन् । ब्रुनाइ र टिमोर लिष्टेबीचको खेलको नतिजाले प्रतिद्वन्दीलाई हेर्ने दृष्टिकोणमा कुनै परिवर्तन नआएको कोजीको भनाई थियो । 
टिमोर लिष्टेसँग शनिबार हुने खेलको रणनीति मौसम र मैदानको अवस्थाबाट तय गरिने कोजीले बताए । कप्तान अनिल गुरुङ्गले टिमोर लिष्टेको पहिलो खेल हेरेर उसले आफ्नो प्रदर्शन धेरै सुधारेको पाएको बताए । भिजेको मैदानमा खेल्ने अनुभव आफ्नो टोलीसँग रहेकाले पानी परेपनि फरक नपर्ने गुरुङ्गको भनाई छ । टोलीका रन्जित धिमाल र रन्जन विष्ट बाहेक अरु सबै खेलाडि शारिरिक रुपमा फिट रहेको फिजियो सुरज भुषालले जानकारी दिए । टिमोर लिष्टेका प्रशिक्षक फाबियो डा सिल्भाले अघिल्लो खेलमा मौसम प्रतिकुल भएका कारण शनिबारको खेलमा मौसमले साथ दिने अपेक्षा गरेका छन् ।
