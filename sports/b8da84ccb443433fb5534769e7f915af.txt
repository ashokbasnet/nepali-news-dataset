नेपाललाई हराउँदै माल्दिभ्स फाइनलमा

काठमाडौं, असार ३० - माल्दिभ्स प्रथम दक्षिण एशियाली आमन्त्रण पुरुष भलिबल प्रतियोगिताको फाइनलमा प्रवेश गरेको छ ।
त्रिपुरेश्वरस्थित राष्ट्रिय खेलकुद परिषद् (राखेप) को कभर्डहलमा आइतबारभएको राउन्ड रविन लिगको अन्तिम खेलमा नेपाललाई ३–० को सोझो सेटमा हराउँदै माल्दिभ्सले फाइनलमा स्थान पक्का गरेको हो ।
माल्दिभ्सले नेपाललाई २५–१७, २५–१९ र २५–२२ ले हरायो । माल्दिभ्सका हुजाम अली ‘म्यान अफ द म्याच’ चुनिए ।
राउन्ड रविन लिगको उपविजेता बनेको माल्दिभ्सले ६ अंक जोड्यो । फाइनलमा माल्दिभ्सको भेट श्रीलंकासंग हुनेछ । एक खेल अगावै फाइनलमा स्थान सुरक्षित गरिसकेको श्रीलंकाले आफ्नो अन्तिम खेलमा अफ्गानिस्तानलाई २५–२०, २५–२२ र २५–१३ को सीधा सेटमा हरायो ।
 श्रीलंकाका शमिल ‘म्यान अफ द म्याच’ घोषित भए । जितसंगै लिगको शीर्ष स्थानमा रहेको श्रीलंकाले ९ अंक बटुल्यो । प्रतियोगिताको फाइनल सोमबार हुने छ ।
