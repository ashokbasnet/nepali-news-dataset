लिसेस्टरलाई टोटेनह्यामको चेतावनी

काठमाडौं, वैशाख ७ – इंग्लिस क्लव टोटेनह्यामका स्ट्राइकर ह्यारी केनले प्रिमियर लिगको उपाधि जित्ने आफूहरुको संभावना अझै कायम रहेको बताएका छन् । उनले ५ अंकको अग्रतासहित शीर्ष स्थानमा रहेको लिसेस्टर सिटीलाई टोटेनह्यामले पछ्याइरहेको चेतावनी पनि दिएका छन् ।इंग्ल्याण्डका स्ट्राइकरसमेत रहेका केनले लिगमा अब ४ खेल बाँकी रहँदा पनि आफूहरुको उपाधि जित्ने संभावना कायम रहेको दावी गरे । सोमबार राती स्टोक सिटीसँगको खेल ४–० ले जित्दै टोटेनह्यामले लिसेस्टरसँगको अंक दुरी ५ मा झारेको छ । स्टोक सिटीसँगको जितपछि केनले भने ‘यस्तै खेल्ने हो भने हामीलाई हराउने शक्ति धेरै टिममा छैन ।’ 
प्रशिक्षक पनि सहमत
टोटेनह्यामका प्रशिक्षक मुरुसियो पोचिटिनुले भने केनको भनाईमा समर्थन जनाएका छन् । ‘यो हाम्रो सपना हो, र हामीले उपाधि जित्ने छौं’ टोटेनह्यामका प्रशिक्षकले भने ‘हामीले सधैं यो प्रयास जारी राखेका छौं ।’ टोटेनह्यामले पछिल्ला १३ मध्ये १० खेल जितेको भन्दै उनले भने ‘हामीहरुले पर्खिदैँ र लड्दै दवाव बनाइरहेका छौं ।’
लिसेस्टरले खेल्न बाँकी खेल : स्वान्सी, म्यानचेष्टर युनाइटेड, एभर्टन र चेल्सी ।
टोटेनह्यामले खेल्न बाँकी खेल : वेष्ट ब्रोम, चेल्सी, साउथह्याम्पटन र न्युक्यासल ।
