ब्राजिल कोपा अमेरिकाको क्वाटर फाइनलमा

असार ७ – ब्राजिल कोपा अमेरिका फुटबल प्रतियोगिताको क्वाटरफाइनमा प्रवेश गरेको छ । आइतबार बिहान भएको खेलमा भेनेजुयलालाई २–१ ले पराजित गरेको ब्राजिलले अन्तिम ८ मा स्थान बनाएको हो । नेइमार चार खेलको प्रतिबन्धका कारण अनुपस्थित रहेको खेल ब्राजिलका लागि कठिन हुने आशंका गरिएपनि ब्राजिलले अन्तिम ८ मा स्थान बनाएको हो । खेलको सुरुवाती ९ औं मिनेटमा थिएगो सिल्भाले गोल गर्दै ब्राजिललाई सुरुवाती अग्रता दिलाए । पहिलो हाफमा १–० को अग्रता लिएको ब्राजिलका लागि ५१ औं मिनेटमा बारबोजा डी ओलिभेराले गोल गर्दै अग्रता दोब्बर पारे । ८४ औं मिनेटमा भेनेजुयलाका फेड्रो फ्लोरेसले गोल गरेपनि त्यो जितका लागि पर्याप्त भएन र ब्राजिल २–१ ले विजयी भयो । ब्राजिलको जितको फाइदा कोलम्बियालाई भएको छ । पेरुसँग गोल रहित बराबरी खेलेको कोलम्बिया पनि अन्तिम ८ मा पुगेको छ । भेनेजुयला भने प्रतियोगिताबाट बाहिरिएको छ । समुह चरणको खेल सकिँदा ब्राजिलको ६ अंक भएको छ भने पेरु र कोलम्बियाको चार चार अंक भएको छ । ब्राजिल अब क्वाटरफाइनलमा आउँदो आइतबार पाराग्वेसँग खेल्नेछ ।
– एजेन्सीको सहयोगमा
