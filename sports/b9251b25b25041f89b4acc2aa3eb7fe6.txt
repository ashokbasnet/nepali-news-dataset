राष्ट्रिय महिला क्रिकेट : एफिएफद्वारा नेपालगञ्ज पराजित

पोखरा, असोज १० - पोखरामा भैरहेको राष्ट्रिय महिला क्रिकेट प्रतियोगितामा सशस्त्र प्रहरीको एपिएफ क्लवले दोश्रो जित हात पारेको छ । नगर विकासको मैदानमा एपिएफले क्षेत्र नम्बर ५ नेपालगञ्जलाई ५३ रनले पराजित गरेको हो । एपिएफले वुधवार आयोजक पोखरालाई १० विकेटले हराएको थियो ।

 

९२ रनको लक्ष्य पछ्याएको नेपालगञ्जले १६ दशमलव २ ओभरमा ३८ रन मात्रै बनाउन सक्यो । नेपालगञ्जकी ममता थापाले आउट नभई १० रन बनाईन् । नेपालगञ्जका अरु ५ जना खेलाडी शुन्यमा आउट भएका थिए । नेपालगञ्जलाई सस्तैमा समेट्न एपिएफका करुणा भण्डारीले ३ तथा सोनु खड्का र सरिता मगरले समान २ विकेट लिए ।
यसअघि टस जितेर पहिला ब्याटिङ्ग गरेको एपिएफले निर्धारित २० ओभरमा ५ विकेट गुमाउँदै ९१ रन बनाएको थियो । एपिएफकी सरिता मगरले आउट नभई ३४ रन बनाईन् भने रुबिना क्षेत्री १५ रनमा आउट भइन् । नेपालगञ्जकी तृष्णा सिंहले २ विकेट लिएका थिईन् । रुबिना प्लेयर अफ द म्याच भइन् ।
एपिएफले शुक्रवार दिउँसो हुने खेलमा क्षेत्र नम्बर १ विराटनगरको सामना गर्ने छ भने नेपालगञ्जले क्षेत्र नम्बर ७ जनकपुरधामसँग खेल्ने छ ।
