चेल्सीमाथि दबाब, टोटनह्यामको उपाधि सपना जीवित

वैशाख १४ – टोटनह्यामले इंग्लिस प्रिमियर लिग फुटबलको उपाधि होडमा चेल्सीमाथिको दबाब कायम राखेको छ । लिग अन्तर्गत बुधबार राति भएको खेलमा क्रिष्टल प्यालेसलाई १–० ले हराएर शीर्ष स्थानको चेल्सीसँगको अंक दूरी चारमा छोट्याएको छ । अवे मैदानमा टोटनह्यामलाई जिताउन ७८ औं मिनेटमा क्रिष्टियन एरिकसनले गरेको गोल नै निर्णायक बन्यो । एरिकसनले सबै प्रतियोगितामा गरेर पछिल्ला १२ खेलमा पाँच गोल गरेका छन् । उनले ११ गोलका लागि सहयोग गरेका छन् । टोटनह्याले लिगका पछिल्ला ८ खेल लगातार जितेको छ । सन् १९६० मा लगातार १३ खेल जितेपछि टोटनह्यामले लिगमा लगातार जितेको यो नै सबैभन्दा धेरै खेल हो । जितपछि दोस्रो स्थानको टोटनह्यामको ३३ खेलबाट ७४ अंक भएको छ । शीर्ष स्थानको चेल्सीको ७८ अंक छ ।
