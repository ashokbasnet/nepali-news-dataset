राष्ट्रिय सफ्ट टेनिस प्रतियोगिता सुरु

सुमन तिमल्सिना/उज्यालो ।
मोरङ, माघ ४ –बिहीबारदेखि विराटनगरमा १० औं राष्ट्रिय सफ्ट टेनिस प्रतियोगिता सुरु भएको छ । मोरङ जिल्ला सफ्ट टेनिस संघको आयोजनामा विराटनगरको बैजनाथपूर रंगशाला र जुट मिलमा रहेको कोर्टमा  प्रतियोगिता सुरु भएको हो ।
राष्ट्रिय खेलकुद परिषद्का सदस्य सचिव केशबकुमार विष्टले उद्घाटन गर्नुभएको थियो । प्रतियोगितामा पाँच विकास केन्द्र र दुई विभागीय  जनपथ र शसस्त्र प्रहरीका  खेलाडी, प्रशिक्षक र व्यवस्थापक गरी ९८ जनाका साथै ११ जना निर्णायकको सहभागिता रहेको छ । 
प्रतियोगितामा पुरुष एकल, महिला एकल, पुरुष तथा महिलाको डवल, मिक्स डवल र पुरुष तथा महिलाको टिम इभेन्ट्सका खेलहरु समावेश गरिएको छ । बिहीबार महिला एकलको पहिलो चरणको खेलहरु सम्पन्न भएको छ ।
तीन दिनसम्म सञ्चानल हुने प्रतियोगिता सम्पन्न गर्न १२ लाख ५० हजार खर्च हुने आयोजकले जनाएको छ ।
