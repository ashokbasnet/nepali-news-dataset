डीपीएलका ‘मोस्ट भ्यालुएबल प्लेयर्स’ लाई सुनको जुत्ता !

काठमाडौं, चैत ११ – चैत १७ गतेदेखि धनगढीमा सुरु हुने धनगढी प्रिमियर लिग(डीपीएल) का माेस्ट भ्यालुएबल प्लेयर्सले सुनको जुत्ता पाउने भएका छन् ।
 
लोकप्रिय नेपाली ब्रान्डको जुत्ता गोल्ड स्टारको उत्पादक किरण शुज र डीपीएलबीच आाइतबार एक कार्यक्रमका बीच १६ लाख रुपैयाँ बराबरको सम्झौता भएको छ । सम्झौता अनुसार किरण शुजले ९ लाख रुपैयाँ नगद तथा ७ लाख बराबरको अन्य सामग्री उपलब्ध गराउने भएको हो । 
यही सम्झौता अनुसार डीपीएलका सर्वोत्कृष्ट खेलाडीले सुनको जुत्ता पाउने भएका हुन् । देशमै पहिलोपल्ट मोस्ट भ्यालुएबल प्लेयर्सलाई डीपीएलले सुनको जुत्ता प्रदान गर्न लागेको हो । जुत्ताको बाहिरी भागमा पूरै सुन हुने र भित्री भाग चाँदीको हुने आयोजकले जनाएको छ । 
काठमाडौंमा आयोजित पत्रकार सम्मेलनमा यसअघि दिँइदै आइएको म्यान अफ् द सिरिज पुरस्कार भने यथावत रहेको धनगढी क्रिकेट एकेडेमीका अध्यक्ष सुवास शाहीले बताउनुभयो । म्यान अफ् द सिरिजलाई मोटरसाइकल प्रदान गरिनेछ । माेस्ट भ्यालुएबल प्लेयर्स छनाेट धनगढी क्रिकेट एकेडेमीकाे प्राविधिक समितिले गर्नेछ ।
