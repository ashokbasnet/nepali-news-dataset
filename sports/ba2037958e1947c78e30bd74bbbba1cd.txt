​‘बार्सिलोना मेस्सीलाई ध्यान दिँदैन’

असोज ७ – अर्जेन्टिनी राष्ट्रिय टिमका प्रशिक्षक एडगार्डो बउजाले स्पेनिस क्लब बार्सिलोनाले लियोनल मेस्सीको ध्यान नराखेको बताएका छन् । ‘बार्सिलोना जहिले भन्ने गर्छ, हामी मेस्सीको एकदमै ध्यान दिन्छौँ तर वास्तवमा उसले हेल्चक्र्याइँ गरेको छ । मेस्सीको ध्यान दिएको छैन’ उनले भने, ‘मलाई अचम्म लाग्छ मेस्सीलाई उनीहरु आराम गर्ने मौका पनि नदिई सबै खेलमा खेलाउँछन् ।’
बार्सिलोनाका स्ट्राइकर लियोनल मेस्सी कम्तिमा तीन हप्ताका लागि मैदान बाहिर हुने गरी चोटग्रस्त भएपछि अर्जेन्टिनी प्रशिक्षक एडगार्डोले यस्तो बताएका हुन् । ला लिगा अन्तर्गत गएको बुधबार रातिको खेलको क्रममा चोटग्रस्त भएका कारण मेस्सी तीन हप्तासम्म खेल्न नसक्ने भएका हुन् । उनको कम्मर र तिघ्रा बिचको भागमा चोट लागेको छ । उनको मांसपेशी तन्किएको छ । एथ्लेटिको मड्रिडका डिएगो गोडिनसँगको ट्याकलको क्रममा मेस्सीलाई खेलको ५९ औं मिनेटमा चोट लागेको हो । खेलमा बार्सिलोना १–१ को बराबरीमा रोकिएको थियो । 
चोटकै कारण मेस्सीले यसअघि विश्व कप २०१८ को छनौट अन्तर्गत राष्ट्रिय टिमबाट भेनेजुएलासँगको खेल गुमाएका थिए । तर उनले यो सिजन ला लिगाका अहिलेसम्मका सबै पाँच खेल खेलेका छन् ।
मेस्सी आउँदो अक्टोबर १९ मा च्याम्पियन्स लिग अन्तर्गत म्यानचेस्टर सिटीसँगको खेलमा मैदानमा फर्किने सम्भावना छ । चोटका कारण मेस्सीले च्याम्पियन्स लिगको एक, ला लिगाको दुई तथा विश्व कप छनौटका दुई खेल गुमाउने छन् ।
