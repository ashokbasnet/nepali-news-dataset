पोखराकपमा मनाङको ‘ह्याट्रिक’, अनिल गुरुङ सर्वोत्कृष्ट खेलाडी

पोखरा, वैशाख ११ । पाँचौ मनकामना केबुलकार पोखराकप आमन्त्रण अन्तर्राष्ट्रिय फुटबलको उपाधि मनाङ–मर्स्याङ्दी क्लबले जितेको छ ।शनिबार पोखरा रंगशालामा भएको फाइनलमा मनाङले त्रिभुवन आर्मी क्लबमाथि ५–० को फराकिलो जित हासिल गरेको हो । योसँगै मनाङले पोखराकपमा ह्याट्रिकसमेत गरेको छ ।मनाङलाई जिताउनेक्रममा अनिल गुरुङ र ओलावाले अफिजले समान २–२ गोल गर्दा सुजल श्रेष्ठले एक गोल थपे ।मनाङले दुई गोल गरेपछि भएको झडपमा आर्मीका सन्तोष तामाङ र मनाङका हेमन गुरुङले रातोकार्ड खाएपछि दुबै टिम १० जनामा समेटिएका थिए ।त्यसपछि मनाङ झनै आक्रामक बनेको थियो । मध्यान्तरअघि नै ४ गोल गरेको मनाङले मध्यान्तरपछि एक गोल थपेको थियो ।उपाधिसँगै मनाङले ५ लाख ५ हजार ५ सय ५५ रुपैयाँ पुरस्कार पाएको छ । उपविजेता आर्मीले २ लाख ५५ हजार ५ सय ५५ रुपैयाँमा चित्त बुझाएको छ ।मनाङका अनिल गुरुङले सर्वोत्कृष्ट खेलाडी घोषित हुँदै मोटरसाइकल पाएका छन् ।उत्कृष्ट प्रशिक्षक मनाङका छिरिङ लोप्साङ पेम्बा गुरुङ, मनाङका किरण चेम्जोङ उत्कृष्ट किपर, मनाङकै कमल श्रेष्ठ उत्कृष्ट डिफेन्डर, आर्मीका बिमल राना उत्कृष्ट मिडफिल्डर घोषित भए ।उत्कृष्टले जनही १५ हजार रुपैयाँ पाए । सर्वाधिक ५ गोल गरेका सशस्त्र प्रहरीका रञ्जन विष्ट र मनाङका ओलावालेले उपाधि बाँडे ।
