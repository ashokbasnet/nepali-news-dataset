टोटनह्यामको उपाधि दाबेदारीमा गम्भीर झड्का

वैशाख १४ – टोटनह्यामको इंग्लिस प्रिमियर लिगको उपाधि दाबेदारीमा गम्भीर झड्का लागेको छ । प्रिमियर लिग अन्तर्गत सोमबार राति भएको खेलमा दोस्रो स्थानको टोटनह्याम वेष्ट ब्रोमसँग १–१ को बराबरीमा रोकिएपछि उसको उपाधि दाबेदारी कमजोर बनेको हो । ३३ औं मिनेटमा वेष्ट ब्रोमका क्रेग डवसनले आत्मघाती गोल गर्दै टोटनह्यामलाई सुरुवाती अग्रता दिए । पहिलो हाफमा १–० ले पछि परेको वेष्ट ब्रोमका लागि ७३ औं मिनेटमा डवसनले बराबरी गोल फर्काए । टोटनह्यामले बराबरीपछि शीर्ष स्थानको लिसेस्टर सिटीसँगको अंक दूरी पाँचमा छोट्याउने मौका गुमाएको छ । लिगका तीन खेल बाँकी हुँदा टोटनह्यामको ६९ अंक भएको छ भने शीर्ष स्थानको लिसेस्टरको सात अंक बढी ७६ अंक छ । टोटनह्यामलाई बराबरीमा रोकेको वेष्ट ब्रोम ३५ खेलबाट ४१ अंक सहित १३ औं स्थानमा छ । लिसेस्टर सिटीले अब एक खेल मात्रै जिते पनि उपाधि पक्का गर्ने छ । 
– एजेन्सीको सहयोगमा
