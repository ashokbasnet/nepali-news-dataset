टेष्ट बरियतामा भारत सातौं स्थानमा, शीर्ष दशमा भारतीय खेलाडी पर्न सकेनन्

चैत २९ – केही वर्ष अघिमात्र टेष्ट क्रिकेटमा निकै बलियो मानिने भारत अहिले भने टेष्ट खेल्ने राष्ट्रको बरियतामा झण्डै अन्तिम स्थानमा पुगेको छ । टेष्ट क्रिकेटमा विराट कोहलीको नेतृत्वमा रहेको भारत बरियतामा सातौं स्थानमा पुगेको छ ।
अब भारत भन्दा पछि जिम्बाबे, बंगलादेश र वेष्ट इण्डिज मात्र छन् । ९५ अंकका साथ भारत सातौं स्थानमा रहँदा भारतभन्दा माथि ९६ अंकका साथ श्रीलंका छैंटौ, ९९ अंकका साथ न्युजिल्याण्ड पाँचौं र १ सय ३ अंकका साथ पाकिस्तान चौंथो स्थानमा छ ।
टेष्ट बरियतामा १ सय २४ अंकका साथ दक्षिण अफ्रिका पहिलो, १ सय १८ अंकका साथ अष्ट्रेलिया दोस्रो र १ सय ४ अंकका साथ इंग्ल्याण्ड तेस्रो स्थानमा छन् । टेष्ट बरियतामा भारतीय टोली मात्र होइन शीर्ष दश खेलाडीको ब्याटिङ र बलिङको सूचीमा कुनै भारतीय खेलाडी आटाएका छैनन् । टेष्ट ब्याट्सम्यानको सूचिमा श्रीलंकाका कुमार सांगाकार शीर्ष स्थानमा छन् ।
शीर्ष दशमा सांगाकारासँगै श्रीलंका, दक्षिण अफ्रिका र अष्ट्रेलियाका समान २ तथा न्युजिल्याण्ड, पाकिस्तान, वेष्ट इण्डिज र इंग्ल्याण्डका समान एक खेलाडी छन् । त्यस्तै भारतीय बलर नअटाएको टेष्ट बलरको शीर्ष दश खेलडीको बरियतामा दक्षिण अफ्रिकाका डेल स्टेन पहिलो स्थानमा छन् ।
बरियतामा स्टेनसँगै दक्षिण अफ्रिका, अष्ट्रेलिया, इंग्ल्याण्ड र न्युजिल्याण्डका समान दुई तथा श्रीलंका र वेष्ट इण्डिजका समान एक एक बलर शीर्ष दशमा छन् ।
– एजेन्सीको सहयोगमा
