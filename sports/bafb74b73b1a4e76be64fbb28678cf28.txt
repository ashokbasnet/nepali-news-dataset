आइपिएलमा चम्कँदै अफगानी खेलाडी, नाबीका कारण हारेको हो मुम्बई ?

काठमाडौं, वैशाख २६ – इण्डियन प्रिमियर लिग (आइपिएल) क्रिकेटमा सनराइजर्स हैदराबादको प्लेअफमा पुग्ने सम्भावना बलियो भएको छ । हैदराबादको जितमा अफगानिस्तानका मोहम्मद नाबी र रसिद खानको भूमिका उल्लेखनीय छ ।  
सोमबार रातिको खेलमा मुम्बई इन्डियन्सलाई ७ विकेटले हराउँदै हैदरावदले प्ले अफमा पुग्ने सम्भावना बलियो बनाएको हो । पावर प्लेमै तीन ओभर गरेका नाबीले जम्मा १० रन खर्चेर लेन्डल सिमोन्सलाई आउट गरेका थिए । उनले पावरप्लेमै १२ बल डट गरे । ‘मैले ब्याट्सम्यानमा फोकस गरेर बलिङ गरेँ, उसले के गर्दै छ भन्ने विचार गरेर बल फालेँ । त्यसैले पावरप्लेमा राम्रो बलिङ भयो’ जितपछि उनले भने । 
४ ओभरमा उनले १ विकेट लिएर १३ रन खर्चेका हुन् । पावरप्लेमै मुम्बईविरुद्ध दबाब कायम गर्न उनको ओभर निकै फलदायी भयो । केन विलियम्सनको स्थानमा नाबीलाई खेलाउने हैदराबादको निर्णय प्लेअफमा पुग्ने सम्भावना बलियो बनाउन सफल देखियो । जारी आइपिएलमा नाबीको यो दोस्रो खेल थियो । 
यस्तै अफगानिस्तानका अर्का खेलाडी रसिद खानको बलिङ पनि मुम्बईविरुद्धको जितको आधार हो । ४ ओभरमा बलिङ गरेका रसिदले २२ रन खर्चेर एक विकेट लिएका थिए । उनले आइपिएलमा खेलेको १० खेलमा ९ विकेट लिएका छन् । 
सोमबार राति मुम्बईले दिएको १ सय ३९ रनको लक्ष्य हैदरावदले १० बल बाँकी छँदै भेट्टायो । हैदरावादका लागि शेखर धवनले दोस्रो विकेटका लागि मोइसस हेनरिकेससँग गरेको ९१ रनको साझेदारी नै जितको आधार बन्यो । धवनले ४६ बलमा दुई छक्का र चार चौका गरी ६२ रन बनाए । यस्तै हेनरिकेसले ३५ बलमा ६ चौकाको सहयोगले ४६ रन बनाए । युवराज सिंहले ९ रन बनाए । जितसँगै हैदराबाद अंक तालिकाको चौथो स्थानमा उक्लिएको छ । मुम्बईका मिचेल म्याक्लेनेगन, लसिथ मालिंगा र जसप्रित बुम्राहले एक एक विकेट लिए । 
यसअघि टस जितेर पहिले ब्याटिङ गरेको मुम्बईले निर्धारित २० ओभरमा ७ विकेट जाँदा १ सय ३८ रन बनाएको थियो । मुम्बईका पार्थिव पटेलले १७ बलमा २३ रन, रोहित शर्माले ४५ बलमा ६७ रन बनाए । हैदराबादका सिद्धार्थ कौलले तीन, भुवनेश्वर कुमारले दुई साथै मोहम्मद नाबी र रसिद खानले एक एक विकेट लिए । नाबी र खानले गरेको ८ ओभरमा ३५ रन मात्र खर्चेका थिए ।
