‘मेस्सी बाहेक ब्राउनको अघि कोही छैन’

असोज २ – म्यानचेस्टर सिटीका प्रशिक्षक पेप गार्डिवलाले केभिन डी ब्राउन भन्दा अघि लियोनल मेस्सी मात्रै रहेको बताएका छन् । आफूले प्रशिक्षणमा खेलका खेलाडी मध्ये मेस्सी सबै भन्दा उत्कृष्ट र त्यसपछि डी ब्राउन रहेको प्रशिक्षक गार्डिवलाले बताए । बेल्जियमका डी ब्राउनले इंग्लिस प्रिमियर लिग अन्तर्गत शनिबार राति भएको खेलमा बोर्नमाउथलाई ४–० ले हराउने क्रममा १५ औं मिनेटमा नै गोल गर्दै अग्रता दिलाएका थिए । उनले म्यानचेस्टर सिटीबाट अहिलेसम्म ४८ खेलमा १८ गोल गरेका छन् । यस्तै उनले १६ गोलका लागि सहयोग गरेका छन् । प्रशिक्षक गार्डिवलाले भने ‘मेस्सी आफ्नै तालिकामा छन् । त्यसमा अरु कसैलाई प्रवेश नै छैन । तर डी ब्राउन मेस्सी बाहेकको तालिकाका शीर्ष खेलाडी हुन् ।’ डी ब्राउनमा खेलको अवाश्यकता अनुसार तत्काल सही निर्णय लिनसक्ने क्षमता रहेको प्रशिक्षक गार्डिवलालले बताए । खेलअघि डी ब्राउन शान्त रहने गरेको र खेलमा राम्रो प्रदर्शन गर्ने गरेको उनको भनाई छ ।
