एभरेष्ट म्यारथनको उपाधि वेदबहादुर सुनुवारलाई

विवश कुलुङ/उज्यालो । सोलुखुम्बु, जेठ १६ - तेन्जिङ हिलारी एभरेष्ट म्याराथन उपाधि पुरुषतर्फ नेपाल आर्मीका वेदबहादुर सुनुवार जितेका छन् । उनले ४२ किलोमिटरको निर्धारित दुरी ४ घण्टा १० सेकेण्डमा पुरा गरी उपाधि जितेका हुन् । 
त्यस्तै नेपाली सेना कै भिम गुरुङले निर्धारित दुरी ४ घण्टा ३ मिनेट २४ सेकेण्डमा पुरा गर्दै दोश्रो भए । उनी पछिल्ला दुई वटा संस्करणका विजेता हुन् । गुदेल ७ चाचालुङ सोलुखुम्बुका सुमन कुलुङले ४ घण्टा ११ मिनेट ५२ सेकेण्डमा दुरी पुरा गरेर तेश्रो भए । महिलातर्फको उपाधि भने सोलुखुम्बुकी पुर्णिमा राईले जितेकी छिन् । उनले ४२ किलो मिटरको दुरी ५ घण्टा २४ मिनेटमा पुरा गरिन् । त्यस्तै ५ घण्टा ३८ मिनेट १ सेकेन्ड समय पार गर्दै  सोलुखुम्बु  कै  निरकला कुलुङले दोस्रो तथा सोलुखुम्बुकै पासाङ डोमा शेर्पा तेश्रो भए ।
बिहान सगरमाथाको आधारशिविरबाट सुरु भएको म्यारथन गोरक्सेप, लोवुचे, थुक्ला, फेरिचे, दिङवोचे, पाङवोचे, तेङवोचे क्याङेमा हुदै नाम्चे बजारको चौरक्याम्पमा आएर समापन भएको हिमालय एक्पिडिशनका प्राविधिक संयोजक बैकुण्ठ मानन्धरले जानकारी दिए ।
विदेशी पुरुष दौड
विदेशी पुरुषतर्फ पोल्याण्डका रोबर्ड सेलिन्सकीले निर्धारित ४२ किलो मिटर दुरी ४ घण्टा २४  मिनेट २०  सेकेन्डमा  पुरा  गरे  । त्यस्तै ५ घण्टा १५ मिनेट ४ सेकेन्ड समय पार गर्दै फ्रान्सका कास्टिका दोस्रो तथा इजरायलका जेनियल केरेन ५ घण्टा ४१  मिनेट १२ सेकेन्ड  पार गर्दै तेस्रो भए ।
विदेशी महिला २१ किलोमिटर दौड 
दिङवुजेबाट सुरु भएको विदेशी महिलाको २१ किलोमिटर दौडतर्फ जर्मनकी  मार्टिन लुई उईले ३ घण्टा ३० मिनेट १३ सेकेन्डमा  पार गर्दै  पहिलो भए । अस्ट्रेलियाका डोमेनिका हान्सकिङले दोस्रो तथा भारतकी रोशनी राई तेश्रो भए । 
६० किलोमिटर लामो अल्ट्रा म्याराथन दौड
६० किलोमिटर लामो अल्ट्रा म्याराथनको उपाधी नेपाल आर्मीका तीर्थ तामाङ पहिलो भए । उनले ६ घण्टा ३६ मिनेट १३ सेकेण्डमा निर्धारित दुरी पार गरेका थिए । नेपाली सेना कै पुर्ण तामाङ दोश्रो र   सोलुखुम्बुका डिबी कुलुङ तेश्रो भए ।
सबै विधामा प्रथम, दोस्रो, तेस्रो र चौथो हुने खेलाडीहरुलाई क्रमश १ लाख रुपैयाँ, ७५ हजार, ५० हजार  र ३० हजार रुपैयाँ नगद पुरस्कार प्रदान गरिएको मानन्धरले जानकारी दिए ।
