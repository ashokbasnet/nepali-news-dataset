ए डिभिजन लिग : संकटा र सरस्वती, पुलिस र मछिन्द्र भिड्दै

काठमाडौ, मंसिर १३ – सहिद स्मारक ए डिभिजन लिग फुटबलमा बुधबार संकटा र सरस्वती तथा नेपाल पुलिस र मछिन्द्र क्लबबीच खेल हुँदैछ । 

पहिलो खेलमा दिउँसो साढे १२ बजे संकटा र सरस्वती भिड्नेछन् । लिगको पहिलो खेलमा संकटाले मनाङ मर्स्याङ्दीसंग बराबरी खेलेको थियो भने दोश्रो खेलमा नेपाल पुलिस क्लबलाई हराएको थियो ।

 

त्यसैगरी सरस्वती क्लबले थ्रीस्टारलाई पराजित गरेको थियो भने मनाङ मर्स्याङ्दीसंगको खेल हारेको थियो ।  

त्यस्तै नेपाल पुलिस र मछिन्द्र क्लबबीचको खेल दिउँसो साढे २ बजे हुदैछ । पुलिसले पहिलो खेल मध्यपुर युथ एशोसिएशनसंग बराबरी खेलेको थियो भने दोस्रो खेलमा संकटासंग हारेको थियो ।

मछिन्द्रले भने पहिलो खेलमा जावलाखेल क्लबलाई हराएको थियो भने दोश्रो खेलमा मध्यपुर युथ एशोसिएशनसंग बराबरी खेलेको थियो । मंगलबार भएको खेलमा एनआरटीले नेपाल आर्मीलाई र आरसीटीले फ्रेण्डस् क्लबलाई हराएका थिए ।
