यो सिजनमा रोनाल्डोको ५० औं गोल

वैशाख ६ – स्पेनिस ला लिगा फुटबलमा रियल मड्रिड विजयी भएको छ । शनिबार राति भएको खेलमा रियल मड्रिडले मालागालाई ३–१ पराजित गरेको छ ।
२४ औं मिनेटमा सर्जियो रामोसको गोलबाट रियलले सुरुवाती अग्रता लियो । पहिलो हाफमा १–० को अग्रता लिएको रियलका लागि ६९ औं मिनेटमा जेम्स रोड्रिग्वेजले गोल गर्दै अग्रता दोब्बर पारे । तर त्यसको दुई मिनेटपछि नै मालागाका लागि जेम्यानेज लोपेजले गोल गर्दै खेल २–१ को अवस्थामा पुर्‍याए । ९० औं मिनेटमा क्रिष्टियानो रोनाल्डोले गोल गर्दै रियललाई ३–१ को जित दिलाए । रोनाल्डोले यो सिजनमा ५० गोल गरिसकेका छन् । जितपछि दोस्रो स्थानको रियलको ३२ खेलबाट ७६ अंक भएको छ । रियल शीर्ष स्थानको बार्सिलोना भन्दा दुई अंकले पछि छ । शीर्ष स्थानको बार्सिलोनाको ३२ खेलबाट ७८ अंक छ । ३२ खेलबाट ४६ अंक जोडेको मालागा भने सातौं स्थानमा छ । शनिबार रातिको खेलको क्रमाम रियल मड्रिडका ग्यारेथ बेल र लुका मोड्रिच घाइते भएका छन् । पिडौँलाको चोटका कारण समस्यामा परेका बेलले आउँदो बुधबार एथ्लेटिको मड्रिडसँग हुने च्याम्पियन्स लिगको क्वाटर फाइनलको दोस्रो लेग गुमाउन सक्ने छन् ।
एथ्लेटिको मड्रिड पनि विजयी
ला लिगा अन्तर्गत शनिबार राति नै भएको खेलमा एथ्लेटिको मड्रिड ले डिपोर्टिभो ला कोरुनालाई २–१ ले पराजित गरेको छ । जितपछि तेस्रो स्थानको एथ्लेटिको मड्रिडको ३२ खेलबाट ६९ अंक भएको छ भने रेलिगेशन जोनमा रहेको डिपोर्टिभो समान खेलबाट २८ अंक सहित पुछारबाट तेस्रो स्थानमा छ । यस्तै अर्को खेलमा एथ्लेटिको बिल्बाओले गेटाफेलाई पराजित गरेको छ । बिल्बाओले गेटाफेलाई ४–० ले पराजित गरेको हो ।
– एजेन्सीको सहयोगमा
