क्रिकेट सुधार्न खेलाडीले भन्दा सरकारले बढी ध्यान दिनु पर्ने

काठमाडौं, भदौ ११  - यू १९ विश्वकप क्रिकेटमा कीर्तिमानी बलिङ्ग गरेका नेपाली क्रिकेटर राहुलकुमार विश्वकर्माले नेपालको क्रिकेटको अवस्था सुर्धानका लागि खेलाडीले भन्दा सरकारले ध्यान दिनुपर्ने बताएका छन । उनले खेलाडीको भरमा मात्र क्रिकेटमा प्रगति गर्न नसक्ने बताएका हुन । उनले अष्ट्रेलिया भ्रमणबाट नेपालले सबैभन्दा धेरै व्यवस्थापकीय पक्षमा ध्यान दिनुपर्ने देखिएको बताए ।

 

नेपाली खेलाडीले तालिमको अभाव, स्रोत साधनको कमी, आर्थिक जटिलता लगायतका कुरा झेल्नु परेको विश्वकर्माको भनाई छ ।उज्यालोसँगको कुराकानीमा उनले आपसी तालिम र अभ्यास भन्दा प्रतिस्पर्धी टोलीसँग अभ्यास गर्नुपर्ने बताए ।
यू १९ आइसीसी विश्वकप क्रिकेटमा पपुवा न्युगिनी विरुद्धको खेलमा राहुलले थोरै रन खर्चिएर धेरै विकेट लिने कीर्तिमान बनाएका थिए् । राहुलले ६ दशमलव २ ओभरमा मात्रै ३ रन दिएर ६ विकेट लिदै नयाँ कीर्तिमान आफ्नो नाममा लेखाएका थिए । तर उनले आफूले बनाएको कीर्तिमान नेपाल फर्कने बेलामा मात्र थाहा पाएको बताए ।

उनले विश्व क्रिकेटकै दुर्लभ शुन्य दशमलव ४७ को औषतमा बलिङ्ग गरेका थिए । भारतका विरेन्द्र सेहबागले सन १९९८ मा स्कटल्याण्ड विरुद्ध ८ ओभर बलिङ्ग गर्दै ५ मेडन सहित ४ रन दिएर ६ विकेट लिएका थिए । राहुलले सेहवाग बराबर नै विकेट लिए पनि उनीभन्दा १० बल कम बलिङ्ग गरे भने १ रन पनि कम खर्चिए । औषतमा भने राहुल दोश्रो स्थानमा छन् । सन् १९९३ मा १९ वर्ष मुनिको खेलमा इंग्ल्याण्ड विरुद्ध ९ ओभर बलिङ्ग गर्दै ७ मेडन राखेर ३ रन दिएका भारतका गौतम दत्तको औषत शुन्य दशमल ३३ छ र उनी पहिलो स्थानमा छन् । सेहबागको औषत भने शुन्य दशमलव ५० छ ।

राहुलले नेपालको व्याटिङ्ग लाईन सुधारिएकोले सेप्टेम्बर ३ तारिखदेखि मलेशियामा हुने डिभिजन ४ प्रतियोगितामा नेपालले राम्रो प्रदर्शन गर्ने दावी गरे । धेरै पटक नेपालसँग खेलिसकेका टोलीसंग प्रतिस्पर्धा गर्ने भएकाले नेपालले राम्रो प्रदर्शन गर्ने विश्वकर्माको भनाई छ ।
