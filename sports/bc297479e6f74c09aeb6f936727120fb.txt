नेपाल र नामिबियाको खेल आज, नेपाललाई जित्नै पर्ने दबाब

काठमाडौं, वैशाख ४ – विश्व क्रिकेट लिग च्याम्पियनशिपमा नेपाल र नामिबियाबिच शनिबार खेल हुँदैछ । त्रिवि मैदान कीर्तिपुरमा खेल बिहान साढे ९ बजे सुुरु हुनेछ । प्रतियोगितामा यसअघिका चारै खेल हारेकाले नेपाली टोलीलाई यो खेल जित्नै पर्ने दबाब छ ।
८ टोली सहभागी प्रतियोगिताको शीर्ष चारमा पर्ने टोलीले विश्वकपको छनौट खेल्न पाउने भएकाले नेपालले यो सम्भावना कायमै राख्न शनिबारको खेल जित्न आवश्यक छ ।
जितका लागि मैदान उत्रने : प्रशिक्षक टमाटा
नेपाली टोलीका प्रशिक्षक जगत टमाटाले नेपाली टोली जितका लागि मैदान उत्रिने बताउनुभयो । नेपाली खेलाडीले राम्रो मेहनत गरिरहेको तथा होम ग्राउण्ड र नेपाली दर्शकको साथ पनि रहेकाले नेपालले जित्ने उहाँको दावी छ । नेपाली टोलीमा ज्ञानेन्द्र मल्ल र सागर पुनले ओपनिङ गर्ने लगभग तय भइसकेको छ । विकेटकिपरको भूमिका विनोद भण्डारीले पाउनेछन् । नामिबियाको टोली स्पिन बलिङ्ग सामना गर्न अभ्यस्त नरहेकाले नेपालले शक्ति, गौचन बसन्त रेग्मीको साथै सन्दिप लामिछाने र सुशन भारी मध्ये दुवै वा एकलाई खेल्नेछन् । 
त्यसबाहेक पार्ट टाइमर बलरका रुपमा पारस खड्का र सागर पुन रहनेछन् । शनिबार खेल हेर्न भोली १५ हजारको हाराहारीमा दर्शक कीर्तिपुर पुग्ने अनुमान गरिएको छ । नेपाल र नामिबियाको अर्को खेल आउँदो सोमबार हुनेछ ।
सुरक्ष व्यवस्था कडा
प्रहरीले यो खेलका लागि पर्याप्त सुरक्षा व्यवस्था मिलाएको बताएको छ । खेल हेर्न हजारौ दर्शक कीर्तिपुर पुग्ने भएकाले अप्रिय घटना हुन सक्ने संभावनालाई मध्यनजर गर्दै प्रहरीले मैदान तथा आसपासका क्षेत्रमा विशेष सुरक्षा दिने बताएको छ ।
महानगरीय प्रहरी आयुक्तको कार्यालय रानीपोखरीले अन्तर्राष्ट्रिय स्तरको सुरक्षा प्रदान गर्नुपर्ने भएकाले खेलका लागि सात सय ७३ जना प्रहरी परिचालन गर्नुका साथै दर्शकको निगरानी र सुरक्षा जाँचका लागि सिसिटिभीको व्यवस्था गरिएको जनाएको छ ।
विभिन्न सुरक्षा घेरामा खेलाडीको सुरक्षा व्यवस्था मिलाउनुका साथै बम डिस्पोजल टोली, तालिमप्राप्त कुकुर, आकस्मिक उद्दार टोली पनि परिचालन गरिने कार्यालयले जनाएको छ ।
नेपाल र नामिबिया यसअघि
अहिलेसम्म नेपालले नामिबियासँग तीन पटक एक दिवसीय क्रिकेट खेलेको छ । नेपालले १५ महिना अघि डिभिजन दुईमा नामिबियासँग खेलेको थियो । आइसिसीले मान्यता दिएको यो खेलमा नेपाल नीत विकेटले विजयी भएको थियो । त्यसअघि आइसिसीले मान्यता नदिएको दुई अभ्यास खेलमा नेपालले नामिबियालाई बराबरीमा रोकेको थियो ।
नेपाली टोलीमा
पारस खड्का, ज्ञानेन्द्र मल्ल, सागर पुन, राजु रिजाल, नरेश बुढाएर, शरद भेषवाकर, विनोद भण्डारी, सोमपाल कामी, बसन्त रेग्मी, शक्ति गौचन, सन्दिप लामिछाने, करण केशी, सुशन भारी र राजेश पुलामी । 
नामिबियाको टोलीमा
स्टीफन बार्ड, सारेल बर्गर, क्रिस्टोफर कुम्ब, गेरहार्ड इरासमस, जेन ग्रिन, जिभागो ग्रोनवाल्ड, जेपी कोटेज, लोहान लवरेन्स, तान्जिनी लुन्गामिनी, बर्नार्ड स्चोल्टज्, निकोलाश स्चोल्टज्, जेजे स्मिथ, जेरी स्नाइमन र पिक्की या फ्रान्स ।
