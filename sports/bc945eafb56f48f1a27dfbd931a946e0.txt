आर्सनल ३–० ले विजयी

कात्तिक १ – आर्सनल इंग्लिस प्रिमियर लिग फुटबलको दोस्रो स्थानमा उक्लिएको छ । शनिबार राति भएको खेलमा वाटफोर्डलाई ३–० ले हराउँदै आर्सनल दोस्रो स्थानमा उक्लिएको हो । पहिलो हाफमा गोल रहित बराबरीमा रोकिएको आर्सनलले दोस्रो हाफको १२ मिनेट भित्रमा तीन गोल गर्दै वाटफोर्डलाई हरायो । ६२ औं मिनेटमा एलेक्स सान्चेजले गोल गर्दै आर्सनललाई सुरुवाती अग्रता दिलाए । त्यसको ६ मिनेटपछि ओलिभर जिरउडले आर्सनलको अग्रता दोब्बर पारे । ७४ औं मिनेटमा आरोन राम्सीले गोल गरेपछि आर्सनल ३–० ले विजयी भयो । जितपछि दोस्रो स्थानमा उक्लिएको आर्सनलको ९ खेलबाट १९ अंक भएको छ । आर्सनल शीर्ष स्थानको म्यानचेस्टर सिटी भन्दा मात्रै दुई अंकले पछि छ । ९ खेलबाट १० अंक जोडेको वाटफोर्ड अंक तालिकाको चौधौं स्थानमा छ ।
– एजेन्सीको सहयोगमा
