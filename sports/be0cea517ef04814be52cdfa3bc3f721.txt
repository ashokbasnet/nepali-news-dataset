धनगढी प्रिमियर लिगमा ६ टिम, कप्तान आज छानियो, खेलाडी अक्सन २३ गते

काठमाडौं, पुस २१ – धनगढी प्रिमियर लिग क्रिकेट प्रतियोगिताका लागि ६ टिम र टिम कप्तानको घोषणा गरिएको छ । आगामी चैत ५ गतेदेखि १९ गतेसम्म हुने प्रतियोगिताका लागि बिहीबार टिम कप्तान छनौट गरिएको हो । 
देशभरिका विभिन्न ६ शहरबाट टिम छनोट गरिएको छ । जसमा सीवाईसी अत्तरियाका कप्तान ज्ञानेन्द्र मल्ल, विराटनगर किङ्सका कप्तान शरद भेषावकर, काठमाडौं गोल्डेन्सका वसन्त रेग्मी, रुपन्देही च्यालेन्जर्सका शक्ति गौचन, कञ्चनपुर आइकोनिका विनोद भण्डारी र टिम चौराहा धनगढीक पारस खड्का रहेका छन् ।
धनगढी क्रिकेट एकेडेमी (डीसी) र सुदूरपश्चिमाञ्चल एकेडेमी (एसपीए) को संयुक्त आयोजनामा हुने सगरमाथा सिमेन्ट धनगढी प्रिमियर लिग (डीपीएल) नेपाली क्रिकेटमा ठूलो पुरस्कार राशीको प्रतियोगिता हो । ट्वेन्टी ट्वेन्टीमा आधारीत हुने प्रतियोगितामा विजेतालाई १५ लाख र उपविजेतालाई ७ लाख रुपैयाँ दिइनेछ ।
नेपालमै पहिलो पटक खेलाडीको अक्सन प्रक्रियाद्वारा आयोजित प्रतियोगिताको अक्सन आगामी २३ गते हुनेछ । प्रतियोगितामा सहभागी हुन कुल २ सय १७ खेलाडीले नाम दर्ता गराएका छन् । उनीहरुलाई चार समूहमा विभाजन गरेर अक्सनमा लगिने आयोजकले जनाएको छ ।
राष्ट्रिय टिमका खेलाडी र राष्ट्रिय टिमबाट कम्तिमा १५ खेल खेलेकालाई ५० हजार रुपैयाँदेखि, राष्ट्रिय टिमबाट १५ भन्दा कम खेल खेलेकालाई ३० हजार रुपैयाँदेखि, उमेर समूहको टिमबाट खेलेकालाई २५ हजार रुपैयाँदेखि र नयाँ खेलाडीलाई २० हजार रुपैयाँदेखि अक्सन सुरु गरिने आयोजकले जनाएको छ । प्रत्येक खेलका म्यान अफ द म्याचले १० हजार रुपैयाँ तथा म्यान अफ द सिरिजले टिभीएस आरटिआर २०० सिसीको अपाचे मोटरसाइकल पाउनेछन् ।
