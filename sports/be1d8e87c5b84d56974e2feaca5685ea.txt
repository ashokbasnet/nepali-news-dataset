​कोपा अमेरिका : १५ पटकको विजेता उरुग्वे समूह चरणबाटै बाहिरियो

जेठ २८ – उरुग्वे कोपा अमेरिका फुटबलको समूह चरणबाटै बाहिरिएको छ । लगातार दुई खेलमा पराजित भएको उरुग्वे मेक्सिकोले जमैकालाई २–० ले हराएपछि प्रतियोगिताबाट बाहिरिएको हो । १५ पटकको विजेता उरुग्वेको क्वाटरफाइनलको सम्भावना कायम हुन मेक्सिको जमैकासँग पराजित हुनपर्ने थियो । पहिलो खेलमा मेक्सिकोसँग ३–१ ले हारेको उरुग्वे शुक्रबार बिहान भएको खेलमा भेनेजुएलासँग १–० पराजित भयो ।फिफा विश्व बरियताको नवौँ स्थानमा रहेको उरुग्वे ७७ औँ स्थानमा रहेको भेनेजुयलासँग पराजित हुनु निकै दुर्भाग्यपूर्ण रह्यो । 
समूह सी बाट भेनेजुएला र मेक्सिकोले लगातार दोस्रो जित निकाल्दै क्वाटर फाइनलमा स्थान बनाएका छन् । शुक्रबार बिहान भएको खेलमा मेक्सिकोले जमैकालाई हरायो । यस्तै भेनेजुएलाले पनि पहिलो खेलमा जमैकालाई १–० ले हराएको थियो । जमैका पनि समूह चरणबाटै बाहिरिएको छ । जमैका र उरुग्वेले आउँदो मंगलबार समूह चरणको अन्तिम खेलमा प्रतिस्पर्धा गर्ने छन् । यस्तै मेक्सिको र भेनेजुएलाबिचको खेलले समूह विजेताको टुंगो लगाउने छ । 
– एजेन्सीको सहयोगमा
