नेपालगञ्ज म्याराथनको उपाधि नेपाली सेनाका कृष्ण बस्नेतलाई, हाफ म्याराथनमा कान्छीमाया पहिलो

बाँके, मंसिर ५ – आर्मीको कृष्ण बस्नेतले नेपालगञ्ज म्याराथनको उपाधि जितेका छन् । उनले ४२ किलोमिटरको दूरी २ घण्टा २६ मिनेट ४० सकेण्डमा पूरा गरे । दोश्रो भएका नेपाली सेनाकै खगेन्द्र भाटले दूरी २ घण्टा ३० मिनेट १३ सेकेण्डमा पूरा गरे । उपाधिसँगै कृष्णले ५१ हजार, दोश्रो भएका खगेन्द्रले २५ हजार र तेश्रो भएका खडगबहादुरले १५ हजार रुपैया पुरस्कार पाएका छन् ।
यस्तै,  हाफ म्याराथनको उपाधि सशस्त्र प्रहरीकी कान्छिमाया कोजुले जितेकी छन् । उनले निर्धारित दूरी  १ घण्टा २३ मिनेट २४ सेकेण्डमा पूरा गरिन् । दोश्रो भएकी जुम्लाकी सुनमाया बुढा २ सकेण्ड ढिलो भइन् । उनले दूरी १ घण्टा २३ मिनेट २६ सकेण्डमा पूरा गरिन भने तेश्रो भएकी एपिएफकी पुष्पा भण्डारीलाई दूरी पार गर्न १ घण्टा २६ मिनेट ११ सेकेण्ड लाग्यो ।
हाफ म्याराथनको उपाधि जितेकी कान्छिमायाले २५ हजार, दोश्रो भएकी सुनमायाले १५ हजार र तेश्रो भएकी पुष्पाले १० हजार रुपैयाँ पुरस्कार पाए । यस्तै ५ किलोमिटर दौडको छात्रातर्फ सीता न्यौपाने, अमृता भण्डारी र मञ्जु रावत पहिलो, दोश्रो र तेश्रो भए ।
छात्रतर्फ भने सागर बुढाथोकी पहिलो, नरेश बुढा दोश्रो र हेमराज थापा तेश्रो भए । त्यसैगरी ४ सय मिटर ह्वीलचियर दौडमा कलमबहादुर बस्नेत पहिलो, नाम्कु चौधरी दोश्रो र यज्ञबहादुर थापा तेश्रो हुनुभएको छ । प्रतियोगिता क्रिएटिभ ह्याण्डले आयोजना गरेको हो ।
