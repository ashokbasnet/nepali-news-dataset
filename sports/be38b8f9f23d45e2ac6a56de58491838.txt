दक्षिण एसियाली महिला भलिबलमा नेपालको विजयी सुरुवात

काठमाडौं, पुस ४ - प्रथम दक्षिण एसियाली आमन्त्रण महिला भलिबल च्याम्पियनसिपमा आयोजक राष्ट्र नेपालले बिजयी सुरुवात गरेको छ । त्रिपुरेश्वरस्थित राखेपको कबर्डहलमा शुक्रवार उद्घाटन खेलमा नेपालले माल्दिभ्सलाई ३–० को सोझो सेटमा पराजित गरेको हो । कमजोर मानिएको माल्दिभ्सलाई नेपालले २५–१९, २५–११ र २५–१३ ले हरायो । 
तुलनात्मक रुपमा पहिलो सेटमा कमजोर प्रर्दशन गरेको नेपालले दोस्रो र तेस्रो सेटमा सुधारिएको प्रर्दशन गरेको थियो । ‘पहिलो सेटमा रिसिभिङ बिग्रियो ।’ नेपाली महिला टोलीका प्रशिक्षक सुदेश कुमार रिमालले भने ‘त्यस कारण अटयाकिङ खेल्न सकेनौ ।’ दोस्रो र तेस्रो सेटमा खेलाडीले राम्रो तालमेल गरेको प्रशिक्षक रिमालको भनाइ थियो । टोलीले उत्कृष्ट प्रर्दशन गरेको दाबी गर्दै उनले अन्य बलिया प्रतिद्वन्द्वीबिरुद्ध सुधारिएको प्रर्दशन गर्ने बताए । नेपालले शनिबार बंगलादेशसँग खेल्ने छ । शुक्रबारको दोस्रो खेलमा श्रीलंका ३–० को सेटमा नै विजयी भयो । बंगलादेश बिरुद्धको खेलमा श्रीलंकाली टोलीले २५–६, २५–१८ र २५–१५ को सफलता हात पारेको छ । राउण्ड रोबिनका आधारमा ४ दिनसम्म चल्ने प्रतियोगितामा आयोजक राष्ट्र नेपाल सहित भारत, श्रीलंका, माल्दिभ्स र बंगलादेश सहभागी छन् ।
भलिबललाई राष्ट्रिय खेल बनाउने प्रयासमा लागेको नेम्बाङको भनाई
यसअघि प्रतियोगिताको उदघाटन संविधानसभाका सभामुख सुवासचन्द्र नेम्वाङले गर्नु भएको थियो । कार्यक्रममा बोल्दै सभामुखनेम्बाङले हिमाल, पहाड र तराईमा खेलिने भलिबल खेलको विकाशका लागि आफू गम्भीर रहेको बताउनुभयो । सबै भुभागमा उत्तिकै लोकप्रिय खेल भलिबललाई राष्ट्रिय खेलका रुपमा संविधानमा लेख्न आफनो प्रयत्न रहने उहाँको भनाई थियो ।  नयाँ बन्ने संविधानमा कुन राष्ट्रिय खेललाई समाबेश गर्ने भन्ने चर्चा चलिरहँदा  नेम्बाङले भलिबललाई राष्ट्रिय खेलको मान्यता दिलाउन आफूले प्रयास गर्ने बताउनुभयो । उद्घाटन कार्यक्रममा राष्ट्रिय खेलकुद परिषदका सदस्य सचिब युवराज लामा र आयोजक संघका अध्यक्ष दान बहादुर तामाङलगायतको उपस्थिती रहेको थियो ।
