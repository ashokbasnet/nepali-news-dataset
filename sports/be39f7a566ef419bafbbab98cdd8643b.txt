​जुडो खेलाडी फुपु र देबु हंगेरीतर्फ

काठमाडौं, माघ ३ - जुडो खेलाडी फुपुल्हामु खत्री ओलम्पिक सोलिडारिटी छात्रवृत्तिअन्तर्गत तालिममा सहभागी हुन आइतबार हंगेरीको बुढापेस्ट प्रस्थान गरेकी छन् । फुपुसँगै प्रशिक्षक एवं ओलम्पियन देबु थापा पनि आइतबारै हंगेरी लागिन् । भारतमा हुने १२ औं दक्षिण एसियाली खेलकुद (साग) का लागि छनोट भएकी फुपु १२ तारिखमा सागको जुडो आयोजनास्थल सिलोङ पुग्नेछिन् । सागमा सहभागिता जनाएपछि फुपु सिलोङबाटै फेब्रुअरी १८ तारिखमा पुनः हंगेरी जाने नेपाल जुडो संघका अध्यक्ष दीपकहर्ष वज्राचार्यले जनाएका छन् । फुपु अगष्ट १ तारिखसम्म हंगेरीमै तालिममा रहने छिन् ।
राष्ट्रिय खेलकुद परिषद् (राखेप) का सदस्य–सचिव केशवकुमार विष्टले फुपु र देबुलाई त्रिपुरेश्वरस्थित आफ्नै कक्षमा आइतबारै बिदाइ गरे । पदकको आशा गरिएकी फुपुले महिलाको ६३ केजीमुनि तौलसमूहमा प्रतिस्पर्धा गर्ने छिन् ।
