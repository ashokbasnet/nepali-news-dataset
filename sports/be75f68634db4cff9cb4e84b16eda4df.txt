चौथो एक दिवसीयमा भारतद्वारा अष्ट्रेलिया पराजित

अष्ट्रेलिया, माघ २९ - अष्ट्रेलियामा चलिरहेको त्रिकोणात्मक एकदिवसीय क्रिकेट श्रृंखलाको चौथो खेलमा भारतले अष्ट्रेलियालाई ४ विकेटले हराएको छ । एडिलेडमा जितका लागि पाएको २ सय ७० रनको लक्ष्य भारतले खेल सकिन २ बल बाँकी छँदा ६ विकेट गुमाएर पुरा गर्‍यो । अन्तिम ४ बलमा १२ रन चाहिएको अवस्थामा भारतीय कप्तान महेन्द्र सिंह धोनीले अष्ट्रेलियाली बलर क्लिन्ट म्याकीको बलमा छक्का प्रहार गरेका थिए ।

 

म्याकीले धोनीको कम्मरभन्दा माथि फ्याँकेको अन्तिम ओभरको चौथो बल अम्पायरले नो बल दिएपछि भारतले ३ रन पाएको थियो । त्यसपछिको फि हिटमा धोनीले ३ रन बनाए पछि भारत विजयी भयो । भारतका कप्तान महेन्द्र सिंह धोनी ४४ रनमा नट आउट रहे । गौतम गम्भीर ९२, रोहित शर्मा ३३, वीरेन्द्र सहबाग २० र विराट कोहली १८ रनमा आउट भए ।

टस जितेर पहिला ब्याटिङ्ग गरेको अष्ट्रेलियाले ५० ओभरमा ८ विकेट गुमाउँदै २ सय ६९ रन बनायो । अष्ट्रेलियाका डेभिड हस्सीले ७२ तथा आफ्नो जीवनकै पहिलो एक दिवसीय क्रिकेट खेलेका पिटर फर्रेस्टले ६६ रन बनाए । फर्रेस्टले डेभिड हसीसंग मिलेर चौथो विकेटका लागि १ सय ५ बलमा ९८ रनको साझेदारी गरेका थिए ।

त्रिकोणात्मक श्रृखलामा खेलेका ३ मध्ये २ खेल जितेको अष्ट्रेलिया ९ अंक सहित तालिकाको पहिलो स्थानमा तथा दुई खेल नै जितेको भारत भने ८ अंक सहित दोश्रो स्थानमा छ । अहिलेसम्म खेलका दुवै खेल हारेको श्रीलंका बिना अंक पुछारमा छ ।
