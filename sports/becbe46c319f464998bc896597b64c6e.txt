को बन्ला विश्व नम्बर एक, मुर्रे या जोकोविच ?

मंसिर ५ – एटिपी वल्र्ड टुर फाइनल्स टेनिसको फाइनलमा बेलायती एण्डी मुर्रे र सर्बियाका नोभाक जोकोविच खेल्ने भएका छन् । मुर्रे क्यानडाका मिलोस राओनिकलाई ५–७, ७–६ र ७–६ को सेटमा हराएर फाइनलमा पुगेका हुन् । राओनिकलाई हराउन मुर्रेलाई तीन घण्टा ३८ मिनेट लागेको थियो । यस्तै जोकोविचले जापानका केइ निशिकोरीलाई ६–१ र ६–१ को सेटमा हराएर फाइनलमा आएका हुन् । सिजनको अन्तिम प्रतिस्पर्धाको फाइनल मुर्रे र जोकोविच दुवैका लागि निकै महत्वपूर्ण छ । यो खेलको विजेता विश्व नम्बर एक बन्ने छन् । त्यसैले एटिपीको फाइनललाई उपाधि भन्दा पनि विश्व नम्बर एक बन्नका लागि हुने प्रतिस्पर्धाको रुपमा हेरिएको छ । फाइनल खेल आइतबार राति हुनेछ ।
