आफ्नै रहरले दुःख पाए बार्सिलोनाका स्वारेजले

असोज २५ – बार्सिलोना तथा उरुग्वेका स्ट्राइकर लुइस स्वारेज गोलकिपर बने । तर स्ट्राइकरको रुपमा सफल रहेका स्वारेजलाई गोलकिपरको भूमिका फापेन । विश्व कप २०१८ को छनौट अन्तर्गत कोलम्बियासँगको तयारीमा उरुग्वे राष्ट्रिय टिमको प्रशिक्षण क्याम्पमा छन् । प्रशिक्षणको क्रममा सोमबार स्वारेजले गोलकिपरको रुपमा आफूलाई उभ्याए । तर त्यो उनका लागि घातक बन्यो । प्रशिक्षणमा गोलकिपर बनेका स्वारेज टिमका साथी डिएगो गिडिनसँगको ट्याकलको क्रममा मैदानमा लडे । त्यसले गर्दाको कम्मरमा पीडा भएको थियो । विश्व कप छनौट अन्तर्गत उरुग्वेले बुधबार बिहान कोलम्बियासँग खेल्नेछ । यो खेलमा बार्सिलोनाका स्वारेज र कोलम्बियाका जेम्स रोड्रिग्वेज राष्ट्रिय टिममा पनि आमनेसामने हुनेछन् ।
