नयाँ कीर्तिमान बनाउने र बार्सिलोनासँग टक्कर गर्ने रियल मड्रिडको यात्रा सुरु हुँदै

मंसिर २७ – युरोपियन च्याम्पियन रियल मड्रिडले तेस्रोपटक फिफा क्लब विश्वकप फुटबलको उपाधि जित्ने अभियानको सुरुवात बुधबारदेखि गर्दैछ । फिफा क्लब विश्वकपको उपाधिको यो वर्षको यात्रा रियल मड्रिडले बुधबार राति युएईको ब्लब अल जाजिरासँग अबुधाबीमा सेमिफाइनल खेल्दैछ । जिनेदिन जिदानको टिम रियल मड्रिड फिफा क्लब विश्वपक फुटबलको उपाधि लगातार जित्ने टिम बन्ने योजनामा छ । यस्तै यसअघि दुईपटक उपाधि उचालेको रियल मड्रिड तेस्रोपटक उपाधि उचाल्दै बार्सिलोनाको कीर्तिमानसँग बराबरी गर्ने दाउमा पनि छ । सन् २००० देखि सुरु भएको यो प्रतियोगितामा तीनपटक उपाधि जित्ने बार्सिलोना एक मात्र टिम हो ।
यो प्रतियोगितामा फिफाका ६ क्षेत्रका कनफेडेरेशन च्याम्पियन तथा आयोजक देशको लिग विजेताले प्रतिस्पर्धा गर्ने छन् । रियल मड्रिड बाइ पाएर सेमिफाइनलमा गएको हो भने अल जाजिरा आयोजक देशको अरबियन गल्फ गिलको विजेता हो । अल जाजिराले प्ले–अफमा न्युजिल्याण्डको अक्ल्याण्ड सिटीलाई हरायो । त्यसपछि जापानको उरावा रेड डाइमण्डलाई क्वाटरफाइनलमा हराएर सेमिफाइनलमा आएको हो । रियल मड्रिडले यो प्रतियोगिताको उपाधि सन् २०१४ र २०१६ मा जितेको छ ।
बुधबार रातिको खेल जितेमा रियल मड्रिडले उपाधिका लागि आउँदो शनिबार ब्राजिलको क्लब ग्रिमिओसँग प्रतिस्पर्धा गर्नेछ । ग्रिमिओले पहिलो सेमिफाइनलमा मेक्सिकोको पाचुकालाई १–० ले हराएर फाइनलमा स्थान बनाइसकेको छ ।
