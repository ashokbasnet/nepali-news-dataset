एपीएफका भीमबहादुरलाई स्वर्ण

काठमाडौं, पुस ३ - एपीएफ क्लबका भीमबहादुर खड्काले छैटौं कोरियन एम्बेसडर राष्ट्रिय तेक्वान्दो प्रतियोगिताको सिनियर पुरुषको ७४ केजीमा बुधबार स्वर्ण जितेका छन् । फाइनलमा भीमले दीपज्योति तेक्वान्दो डोजाङका मिलन परियारलाई पराजित गरे ।
त्रिपुरेश्वरस्थित राष्ट्रिय खेलकुद परिषद्को कभर्डहलमा भएको जुनियर महिलाको ४२ केजी फाइनलमा वीरगञ्ज तेक्वान्दो डोजाङकी दिब्या तिवारीले सीतापाइला तेक्वान्दो डोजाङकी अन्जली चौधरीलाई हराउदै पहिलो स्थान हात पारिन् ।
जुनियर पुरुषको ३६ केजीमा ब्वाइज युनियन तेक्वान्दो डोजाङका कपिल थापा पहिलो भए । उनले फाइनलमा उदयपुरका जय राईलाई पाखा लगाए । ३० केजीमा बुटवल तेक्वान्दो डोजाङका देवविक्रम थापाले शीर्ष स्थान हात पारे । उनले काठमाडौं तेक्वान्दो डोजाङका विवेक गोलेको चुनौती फाइनलमा पन्छाए ।
सिनियर महिलाको ६२ केजीमा एपीएफकी संगीता बस्यालले स्वर्ण चुमिन् । संगीताले फाइनलमा गैरीगाउँ तेक्वान्दो डोजाङकी प्रतिमा चन्दलाई पाखा लगाइन् । सिनियर पुरुषको ५४ केजीमा नेपाल प्रहरीका सुरेन्द्र खड्गी तथा ८० केजीमा चितवनका विक्रम गुरुङ पहिलो भए । सुरेन्द्रले भ्वाइस अफ चिल्ड्रेनका झलकमान तामाङ र विक्रमले प्रहरीका डम्बरनारायण चौधरीलाई हराए ।
सिनियर महिलाको ६७ केजीमा मैत्री तेक्वान्दो डोजाङकी मुना तामाङले एपीएफकी सम्झना तामाङलाई पन्छ्याउदै पहिलो स्थान हात पारिन् । नेपाल तेक्वान्दो संघ, नेपालस्थित कोरियाली दूतावास र विश्व तेक्वान्दो मुख्यालय (कुकिवन) द्वारा संयुक्त आयोजित प्रतियोगिताको पुम्सेतर्फ महिलाको १३ वर्षमा विजेश्वरीकी रोशनी श्रेष्ठ, पुरुषको १३ वर्षमा स्युचाटारका अस्मित रेग्मी, महिलाको १६ वर्षमा नुवाकोटकी योगमाया श्रेष्ठ तथा पुरुषको १६ वर्षमा सैनिक आमाविका सन्दिप पण्डितले पहिलो भए । प्रतियोगिता बिहीबार सम्पन्न हुनेछ ।
