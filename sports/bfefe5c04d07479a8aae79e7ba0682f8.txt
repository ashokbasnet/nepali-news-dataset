पहिलो ओलम्पियन बक्सर रामप्रसादलाई सम्मान

काठमाण्डौ, बैशाख ३१ - नेपाल बक्सिङ संघले प्रथम ओलम्पियन बक्सिङ खेलाडी रामप्रसाद गुरुङ्गलाई सम्मान गरेको छ ।
कार्यक्रमका प्रमुख अतिथी राष्ट्रिय खेलकुद परिषदका सदस्य सचिव युवराज लामाले गुरुङलाई प्रशंसापत्र प्रदान गर्नुभयो भने संघका अध्यक्ष राजीव श्रेष्ठले दोसल्ला ओढाउनुभयो ।
सन् १९४५ मा स्याङ्गजाको दरुण गाविसमा जन्मेका गुरुङ्गले सन् १९६४ मा जापानको टोकियोमा भएको ओलम्पिकमा नेपालको तर्फबाट प्रतियोगिता खेल्नुभएको थियो ।
सम्मानपछि प्रथम ओलम्पियन गुरुङ्गले १९५९ मा मलायाको लाहुरे जीवन सुरु गर्ने क्रममा पल्टनको डाईनिङ्गहलमा राखेको ब्वाईज बक्सिङ खेलाडीहरुको नामावली भएको बोर्ड देखेर खेलमा आकर्षित भएको बताउनुभयो ।
‘बोर्डमा ब्वाईज बक्सिङ खेलाडीहरुको नाम देखेपछि त्यसमा आफ्नो नाम लेखाउने ईच्छा जाग्यो’ सम्मानबाट खुसी भएका गुरुङले भन्नुभयो ‘त्यसैको फलस्वरुप बक्सिङ्ग खेल्न चाहना बढ्यो र खेलाडी बने ।’
भत्ता बन्द भएकोमा दुखी
खेलकुदले नचिनेको राष्ट्रलाई विश्वमाझ चिनाउने भन्दै उहाँले ओलम्पियनलाई यसअघि मासिक १ हजार ५ सयरुपैयाँ भत्ता दिने गरिए पनि अहिले त्यो व्यवस्था बन्द भएकोमा दुःख व्यक्त गर्नुभयो ।
आफूलाई पैसाको आवश्यकता नभएको तर त्यो भत्ताको रकमलाई खेलकुदमा नै लगाउने चाहना रहेकोमा दुई बर्ष पश्चात त्यो भत्ता प्रदान गर्ने कार्य बन्द गरिएकोले आफ्नो चाहना पुरा नभएको उहाँले बताउनुभयो । भक्ताको रकममध्ये केहि संघलाई प्रदान गर्ने र केहि रकम आफ्नो गाउंमा खेलकुदको विकासमा लगाउने विचार रहेको उहाँले बताउनुभयो ।
सम्मान कार्यक्रममा बोल्दै सदस्य सचिव लामाले ओलम्पियनहरुले नेपाली खेलकुदलाई लगाएको गुनलाई शब्दमा ब्यक्त गर्न नसकिने भन्दै बक्सिङ्ग संघले खेलाडीलाई सम्मान गर्ने परम्पराको सुरुवात गरेकोमा संघलाई धन्यबाद दिंदै अन्य संघले पनि यो बाटोलाई पच्छाउनु पर्ने घारण राख्नुभयो ।
उहाँले ओलम्पिन भत्ता बन्द गरेकोमा दुःख लागेको भन्दै सदस्य सचिव भएको नाताले पूर्व सदस्य सचिवले गरेको निर्णयप्रति क्षमा याचना गर्नुभयो ।
संघका अध्यक्ष राजीव श्रेष्ठले गुमनाम भएको खेलाडीहरुलई अगाडी ल्याउन सफल भएकोमा प्रसन्नता व्यक्त गर्दै यसले खेलाडीहरुको हौसला बृद्धि गर्न सफल हुने विश्वस ब्यक्त गर्नुभयो ।
