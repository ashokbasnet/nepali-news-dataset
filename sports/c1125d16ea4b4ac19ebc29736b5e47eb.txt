म्यानचेस्टर युनाइटेडले आर्सनललाई हरायो

फागुन १७ – इंग्लिस प्रिमियर लिग अन्तर्गत आइतबार राति भएको खेलमा शीर्ष स्थानको दौडमा रहेको आर्सनल पराजित भएको छ । म्यानचेस्टर युनाइटेडले आर्सनललाई ३–२ ले हराएको हो । हारसँगै आर्सनलले शीर्ष स्थानको लिसेस्टर सिटीसँगको अंक दूरी दुईमा झार्ने मौका गुमाएको छ भने म्यानचेस्टर युनाइटेड फेरि पाँचौं स्थानमा उक्लिएको छ । युनाइटेडको जितमा मार्कस रासफोर्डले दुई तथा एन्डर हरेराले एक गोल गरे । आर्सनलका लागि ड्यानी वेलबेक र मेसुट ओजिलले एक एक गोल गरे । २९ औं मिनेटमा गोल गरेर युनाइटेडलाई सुरुवाती अग्रता दिलाएका रासफोर्डले त्यसको तीन मिनेटपछि व्यक्तिगत दोस्रो गोल गर्दै अग्रता दोब्बर पारे । ४० औं वेलबेकले आर्सनलका लागि एक गोल फर्काएपछि पहिलो हाफमा युनाइटेड २–१ ले अघि रह्यो । ६५ औं मिनेटमा हरेराले गोल गरेपछि युनाइटेडको अग्रता ३–१ मा पुग्यो । ६९ औं मिनेटमा आर्सनलका ओजिलले गोल गरे । त्यसपछि थप गोल हुन सकेपछि आर्सनल ३–२ ले पराजित भयो । जितपछि म्यानचेस्टर युनाइटेडको २७ खेलबाट ४४ अंक भएको छ । तेस्रो स्थानको आर्सनलको २७ खेलबाट ५१ अंक छ । आइतबार राति नै भएको खेलमा स्वान्सी सिटीलाई २–१ ले हराएको दोस्रो स्थानको टोटनह्यामको २७ खेलबाट ५४ अंक भएको छ । शीर्ष स्थानको लिसेस्टरको २७ खेलबाट ५६ अंक छ । समान २७ खेलबाट २७ अंक जोडेको स्वान्सी १६ औं स्थानमा छ । 
– एजेन्सीको सहयोगमा
