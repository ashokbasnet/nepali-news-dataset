इपिएल : कान्तिपुरलाई पञ्चकन्याले हरायो

काठमाडौं, असोज १२ – एभरेष्ट प्रिमियर लिग (इपिएल) क्रिकेटमा बुधबार भएको पहिलो खेलमा पञ्चकन्या तेजले कान्तिपुर गुर्खाजलाई ३४ रनले हराएको छ । 
टस जितेर फिल्डिङ गर्ने निर्णय गरेको कान्तिपुरले १ सय ३० रनको लक्ष्य भेट्टाउन सकेन । पूरा ओभर खेल्दै आठ विकेटको क्षतिमा पञ्चकन्याले १ सय २९ रन बनाएको हो । पञ्चकन्याका लागि आशिफ शेखले १८ बलमा ३२ रन, पुष्प थापाले ४३ बलमा ३८ रन साथै दिपेन्द्रसिंह ऐरीले ३४ बलमा २२ रन बनाए । कान्तिपुरका अभिनाश बोहराले ४ साथै ललित भण्डारी, कृष्ण कार्की र ललित राजवंशीले एक एक विकेट लिए ।
१ सय ३० रनको लक्ष्य पछ्याएको कान्तिपुरले पूरा ओभर खेल्दै ९ विकेट गुमाएर ९५ रन मात्र बनाउन सक्यो । पञ्चकन्याका लागि दिपेन्द्र सिंह ऐरीले ४, करण केसीले २ साथै भुवन कार्की र सुशिल कँडेलले एक एक विकेट लिए ।अहिले दोस्रो खेल जगदम्बा राइनोज र विशाल वारियर्सबिच भइरहेको छ ।
