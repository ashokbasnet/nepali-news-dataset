​मिसन युनाइटेड ताप्लेजुङलाई हराउँदै सुनसरी फाइनलमा

उपेन्द्र येक्तेन/उज्यालो ।
पाँचथर, चैत २९ – पाँचथरको सदरमुकाम फिदीममा जारी दोस्रो वाइवाइ पाँचथर गोल्डकप फुटबल प्रतियोगितामा न्यू स्टार फुटबल क्लब सुनसरी फाइनलमा प्रवेश गरेको छ ।

फिदीम माविको खेलमैदानमा बिहीबार सम्पन्न पहिलो सेमिफाइनल खेलमा मिसन युनाइटेड क्लब ताप्लेजुङलाई ३–० गोल अन्तरले पराजित गर्दै सुनसरी फाइनलमा पुगेको हो । सुनसरीको जीतमा क्याप्टेन टंक बस्नेतले खेलको २८ औँ मिनेटमा गोल गरे ।
यस्तै ५३ औँ र ६७ औँ मिनेटमा सुशिल राईले २ गोल गर्दै अग्रता ३–० मा पुर्‍याए । त्यसपछि दुवै टोलीबाट गोल भएन् । पाएको अवसरलाई सदुपयोग गर्न नसक्दा ताप्लेजुङ पराजित भएको हो ।
खेलको ७ औँ मिनेटमा कर्ण लिम्बूको प्रहार गोल पोष्टमाथिबाट बाहिरीएको थियो । ६१ औँ मिनेटमा दिपक राईको प्रहार पनि पोष्टमाथिबाट बाहिरियोे । ७२ औँ मिनेटमा सुनसरीका जीतेन्द्र कार्कीले विपक्षी खेलाडीलाई फल गरेपछि रातो कार्ड पाउँदै मैदान बाहिरिएका थिए । 
आफ्नो एकजना खेलाडी मैदान बाहिरिए पनि खेल सम्हाल्दै सुनसरीले जीत दर्ता गरेको हो । खेलमा २ गोल गरेका सुनसरीका सुशिल म्यान अफ द म्याच द्धोषित भए । उनले पुरस्कार स्वरुपमा नगद ५ हजार रुपैयाँ समेत प्राप्त गरे । उपाधिका लागि सुनसरीले शुक्रबार हुने विर्ता युनाइटेड र रेडहर्ष इलामबीचको विजेतासँग फाइनल खेल्नेछ । फाइनल खेल वैशाख २ गते हुनेछ ।
