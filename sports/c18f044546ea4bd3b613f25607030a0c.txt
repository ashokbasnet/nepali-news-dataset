​म्यानचेस्टर सिटीको अपराजित यात्रा टुंगियो, २९ औं खेलमा हार्‍यो

मंसिर २१ – इंग्लिस क्लब म्यानचेस्टर सिटी पछिल्ला २९ खेलमा पहिलो पटक पराजित भएको छ । 
यसअघि सबै प्रतियोगितामा गरेर २८ खेलमा अपराजित रहेको म्यानचेस्टर सिटी च्याम्पियन्स लिगको समूह चरण अन्तर्गत बुधबार राति भएको खेलमा युक्रेनको क्लब शाख्तर डोनेस्ट्कसँग २–१ ले पराजित भएको हो । 
अवे मैदानमा भएको खेलमा समूह एफ मा रहेको म्यानचेस्टर सिटी शाख्तरका खेलाडीले पहिलो हाफमा गरेको गोलका कारण पराजित भएको हो । शाख्तरका लागि बेर्नार्डले २६ औं तथा ३२ औं मिनेटमा इस्माइलीले गोल गरे । म्यानचेस्टर सिटीका लागि इन्जुरी समयमा पाएको पेनाल्टीमा सर्जियो अग्युरोले एक गोल फर्काए । पराजित भए पनि सिटी समूह एफ को विजेताको रुपमा अन्तिम १६ मा स्थान बनाइसकेको छ ।
यस्तै शाख्तर समूह उपविजेताको रुपमा अन्तिम १६ मा पुगेको छ । म्यानचेस्टर सिटी पछिल्लो पटक गएको सिजन एफ ए कपको सेमिफाइनलमा आर्सनलसँग २–१ ले पराजित भएको थियो ।
यस्तै समूह ‘जी’ अन्तर्गत बुधबार राति नै भएको खेलमा समूह विजेता बनेको बेसिक्टासले आरबी लेइप्जिगलाई २–१ तथा समूह उपविजेता बनेको एफसी पोर्टोले मोनाकोलाई ५–२ ले हरायो ।
