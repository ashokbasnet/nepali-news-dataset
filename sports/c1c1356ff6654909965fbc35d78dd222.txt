रोनाल्डोको गोल नखाएका देश कुन कुन ?

जेठ २७ – पोर्चुगलका कप्तान क्रिष्टियानो रोनाल्डोले अहिलेसम्म ७३ अन्तर्राष्ट्रिय गोल गरेका छन् । विश्वकप २०१८ को छनौट अन्तर्गत शुक्रबार राति लात्भियासँगको खेलमा दुई गोल गर्दै रोनाल्डोले राष्ट्रिय टिमबाट गोलको संख्या ७३ पुर्‍याएका हुन् । योसँगै उनी युरोपियन क्षेत्रमा राष्ट्रिय टिमबाट सर्वाधिक गोल गर्ने खेलाडीको सूचिमा तेस्रो स्थानमा पुगेका हुन् । उनी भन्दा अघि हंगेरी र स्पेनबाट ८९ खेलमा ८४ गोल गरेका फेरेन्स तथा हंगेरीबाट ६८ खेलमा ७५ गोल गरेका सान्डोर कोसिस छन् । रोनाल्डोले ७३ गोल गर्न एक सय ३९ खेल खेल्नु परेको छ । विश्वकप २०१८ को छनौट चरण अन्तर्गत पछिल्ला पाँच खेलमा जित निकालेको पोर्चुगलले २२ गोल गरेको छ । रोनाल्डोले यसक्रममा ११ गोल गरिसकेका छन् । उनी युरोपियन क्षेत्रमा छनौट चरणमा सर्वाधिक गोलकर्ताको सूचिमा शीर्ष स्थानमा छन् । तर समग्रमा भने दुई गोलले पछि परेका छन् । विश्वकप छनौटमा १६ गोल गरेका साउदी अरेबियाका मोहम्मद अल–साहलावी शीर्ष स्थान र १५ गोल गरेका युएईका अहमद खालिद दोस्रो स्थानमा छन् । त्यसपछि रोनाल्डो छन् । 
होम वा अवे ?
रोनाल्डोले अहिलेसम्म गरेका ७३ अन्तर्राष्ट्रिय गोलमा ३६ गोल घरेलु मैदानमा गरेका छन् । उनले अवे मैदानमा २७ गोल गरेका छन् भने फाइनल प्रतियोगितामा १० गोल गरेका छन् । 
जित, हार वा ड्र ?
रोनाल्डोले अहिलेसम्म खेलको १३९ खेलमा ५१ खेलमा गोल गरेका छन् । त्यसमध्ये ४२ खेलमा पोर्चुगल विजयी भएको छ । यस्तै रोनाल्डोले गोल गरेर पनि पोर्चुगलले पाँच खेल गुमाएको छ । 
ह्याट्रिक कति ? 
रोनाल्डोले अहिलेसम्म राष्ट्रिय टिमबाट तीन पटक ह्याट्रिक गरेका छन् भने एकपटक चार गोल गरेका छन् । यस्तै उनले १३ पटक दुई गोल गरेका छन् । यस्तै उनले ३४ खेलमा एक गोल गरेका छन् । रोनाल्डोले अहिलेसम्म विभिन्न ३३ देशका राष्ट्रिय टिम विरुद्ध गोल गरेका छन् । तरउनले अहिलेसम्म फ्रान्स, स्पेन, जर्मनी, इटाली र इंग्ल्याण्डसँगको खेलमा भने गोल गर्न सकेका छैनन्।
