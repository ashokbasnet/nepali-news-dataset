रियल मड्रिडलाई धक्का, जित्न सकेन

भदौ १२ – युरोपियन तथा स्पेनिस च्याम्पियन रियल मड्रिडलाई ला लिगाको नयाँ सिजनमा दोस्रो खेलमा नै धक्का लागेको छ । पहिलो खेल जितेर सिजनको उत्साहपूर्ण सुरुवात गरेको रियल मड्रिड दोस्रो खेलमा भने विजयी हुन सकेन । लिग अन्तर्गत आइतबार राति घरेलु मैदानमा भएको खेलमा रियल मड्रिड भ्यालेन्सियासँग २–२ को बराबरीमा रोकिएर अंक बाँड्न बाध्य भयो । स्पेनिस सुपर कप अन्तर्गत पहिलो लेगमा पाएको रातो कार्ड तथा त्यसपछि रेफ्रीलाई गरेको व्यवहारका कारण स्टार स्ट्राइकर क्रिष्टियानो रोनाल्डोमाथि पाँच खेलको प्रतिबन्ध लागेको छ । यसले गर्दा रोनाल्डो भ्यालेन्सियासँगको खेलमा मैदानम थिएनन् । रोनाल्डो बिनाको रियल मड्रिडलाई हारबाट जोगाउन मार्को एसेन्सिओ नायक बने । १० औं मिनेटमा एसेन्सिओको गोलबाट रियलले अग्रता लियो । तर त्यसको ८ मिनेटपछि कार्लोस सोलेरले भ्यालेन्सियाका लागि बराबरी गोल फर्काए । ७७ औं  मिनेटमा जियोफ्फ्री कोन्डोग्बिएले गोल गर्दै भ्यालेन्सियालाई अग्रता दिलाए । तर ८३ औं मिनेटमा एसेन्सिओले व्यक्तिगत दोस्रो गोल गर्दै रियल मड्रिडलाई हारबाट जोगाए । करिम बेन्जिमाले गोल गर्ने सुन्दर मौक सिर्जना गरे तर गोल भने हुन सकेन । बेन्जिमाको हेडर प्रहार भ्यालेन्सियाका नेटोले सुन्दर बचाउ गरे । यस्तै बेन्जिमाले अरु केही पटक पनि गोल गर्ने प्रयास गरेका थिए । पराजित नभएपनि दुवै खेल जित्तै ६ अंक जोड्ने टिमको सूचिमा पर्ने मौका भने रियल मड्रिडले गुमाएको छ । रियल सोसिडाड, बार्सिलोना र लेगानेसले दुवै खेल जित्दै ६ अंक जोडेका छन् । रियल मड्रिडको भने चार अंक भएको छ । राति नै भएका अरु खेलमा सेभिल्लाले गेटाफे, एथ्लेटिको बिल्बाओले एइबर तथा लेगानेसले स्पानियोललाई समान १–० ले हराएका छन् ।
