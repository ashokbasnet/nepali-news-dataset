युरोकपमा चेक गणतन्त्रले ग्रिसलाई हरायो, रुस र पोल्याण्ड बराबरी

जेठ ३१ – युरोकप फुटबलमा चेक गणतन्त्रले अघिल्लो चरणमा पुग्ने संभावना जिवितै राखेको छ । मंगलवार राती भएको खेलमा ग्रिसलाई २–१ ले हराएपछि चेकको अघिल्लो चरण पुग्ने संभावना कायमै भएको हो ।

 

चेकले खेलको तेश्रो मिनेटमै लागि पिटर जिरासेकको गोलबाट अग्रता लिएको थियो । छैठौ मिनेटमा भ्याक्लभ पिलरले टिमको अग्रता दोब्बर बनाए । ग्रीसका  लागि ५२ आंै मिनेटमा थियोफेनिस गेकासले गोल फर्काएपनि जितका लागि पर्याप्त भएन  । समूह चरणको अघिल्लो खेलमा चेकले रुससंग ४ –१ ले हार ब्यहोरेको थियो ।

मंगलवार नै भएको समूह ए को अर्को खेलमा भने रुस र पोल्याण्डले १-१ को बराबरी खेले । रुसका लागि एलेन जागोएभले ३७ औं मिनेटमा गोल गरी टिमलाई अग्रता दिलाएपनि ५७ औं मिनेटमा पोल्याण्डका जाकुब ब्लास्जिकोवस्कीले गोल गरी बराबरी गरे ।

युरोकप फुटबलमा बुधवार समुह बीका डेनमार्क र पोर्चुगलबीच राती पौने १० बजे तथा नेदरल्याण्डस् र जर्मनीबीच राती साढे १२ बजे प्रतिस्पर्धा हुनेछ ।
