जर्मन क्लब बोरुसियाका समर्थकको रंगशालामै निधन

चैत १ – जर्मन क्लब बोरुसिया डर्टमुण्डका एक समर्थकको खेल हेरिहेका बेला रंगशालामै निधन भएको छ । आइतबार राति बुन्डेस लिगा अन्तर्गत बोरुसिया डर्टमुण्ड र मेन्जबिचको खेल हेर्न रंगशाला गएका डर्टमुण्डका ८० वर्षका समर्थक खेल चलिरहेका बेला अचानक बिरामी परेका थिए । हृदयघात भएका उनको लगतै निधन भएको थियो । बोरुसिया डर्टमुण्डले एक वक्तव्य निकालेर समर्थकको निधनप्रति दुःख व्यक्त गरेको छ । ती समर्थकको निधन भएको खबर फैलिएपनि रंगशालमा रहेका अरु दर्शकले पूरै खेल कुनै होहल्ला नगरी हेरेका थिए । खेलमा बारुसिया २–० ले विजयी भयो । यस्तै अर्का एक जना समर्थक बिरामी परेका छन् । उनको अवस्था स्थिर रहेको क्लबले जनाएको छ । जितेपनि खेल आफ्ना लागि निकै दुःख रहेको क्लबको वक्तव्यमा उल्लेख छ । एक समर्थकको ज्यान गएको तथा एक जना गम्भीर बिरामी परेकाले आफ्ना लागि यो खेल निकै दुःखद बनेको क्लबले जनाएको छ । खेलपछि रंगशालमा रहेका दर्शकले निधन भएका समर्थकको सम्मानमा हामी कहिल्यै पनि एक्लै हिँड्ने छैनौं भनेका थिए । 
– एजेन्सीको सहयोगमा
