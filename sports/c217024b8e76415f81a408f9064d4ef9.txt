वेल्सका प्रशिक्षकले भने–इंग्ल्याण्डको प्रशिक्षक बन्दिन

असार २० – वेल्सका प्रशिक्षक क्रिस कोलेम्यानले इंग्ल्याण्डको प्रशिक्षक बन्ने कुरा हल्ला मात्रै भएको बताएका छन् । उनले आफू वेल्समै ठिक रहेको भन्दै इंग्ल्याण्डको प्रशिक्षक नबन्ने बताए । युरोकपको नकआउट चरणमा आइसल्याण्डसँग पराजित भएपछि इंग्ल्याण्डका प्रशिक्षक रोय हडसनले राजिनामा दिएका थिए । हडसनको राजिनामापछि वेल्सका प्रशिक्षक कोलेम्यानलाई ल्याउने प्रयास भएको खबर आएका थिए । तर कोलेम्यानले भने आफू इंग्ल्याण्ड नजाने बताए ।
पोर्चुगलसँगको सेमिफाइनलको तयारीमा रहेको वेल्सका प्रशिक्षक कोलेम्यानले यो प्रतियोगितापछि आफ्नो ध्यान सन् २०१८ को विश्वकपमा वेल्सलाई छनौट गराउनु रहेको बताए । उनले भने ‘रोय हडसनले राजिनामा दिए, इंग्ल्याण्डले नयाँ प्रशिक्षक खोजिरहेको छ तर मेरो सम्भावना छैन । म जहिले पनि वेल्सकै मान्छे हुँ, अन्तर्राष्ट्रिय फुटबलमा जहिले पनि वेल्सकै रहने छु ।’ वेल्स र इंग्ल्याण्ड युरोकपको समूह चरणमा समूह बीमा थिए । वेल्स विजेता तथा इंग्ल्याण्ड समूह उपविजेता बन्दै अन्तिम १६ मा पुगेका थिए । 
– एजेन्सीको सहयोगमा
