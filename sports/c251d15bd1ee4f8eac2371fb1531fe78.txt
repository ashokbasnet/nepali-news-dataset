नवयुगको दुई गोल मद्दतमा झापालाई हराउँदै आर्मी फाइनलमा

सोमबार झिलझिलेस्थित गणेशमान सिंह अध्ययन प्रतिष्ठानको मैदानमा भएको पहिलो सेमिफाइनल खेलमा घरेलु टोली झापा–११ लाई ३–० ले हराउँदै विभागीय टोली आर्मी फाइनलमा पुगेको हो ।

आर्मीको जितमा नवयुग श्रेष्ठले दुई तथा दीप लामाले एक गोल गरे । नवयुगले खेलको १३औं र २७औं तथा दीपले ७८औं मिनेटमा गोल गरेका थिए ।

घरेलु दर्शकको भरपुर समर्थन पाएको झापा आर्मीविरुद्ध खरो उत्रन सकेन ।

नवयुग खेलको ‘म्यान अफ द म्याच’ घोषित भए । उनलाई १० हजार रुपैयाँ प्रदान गरियो ।

प्रतियोगिताअन्तर्गत् मंगलबार हुने दोस्रो सेमिफाइनलमा आयोजक सतासीधाम स्पोर्टिङ क्लब र मनाङ–मर्स्याङ्दी क्लब खेल्नेछन् ।
