​लुका मड्रिकलाई ५ वर्षको जेल सजाय हुनसक्ने

फागुन १९ – क्रोएशियाको राष्ट्रिय फुटवल टिमका कप्तान तथा रियल मड्रिडका मिडफिल्डर लुका मड्रिकलाई पाँच वर्षको जेल सजाय हुनसक्ने भएको छ ।

कर छली गरेको विषयमा क्रोएशियाको राष्ट्रिय फुटवल टिमका पूर्व म्यानेजर जद्राभ्को मामिकको बचाउ गर्न फर्जी जानकारी दिएको अभियोग पुष्टि भए उनी ५ वर्ष जेल जानुपर्ने बीबीसीले जनाएको छ ।
उनले सन् २००८ मा डिनामो क्लबबाट टोटनह्याम हट्स्परमा अनुबन्ध भएको सम्बन्धमा पूर्व म्यानेजर मामिकले गरेको कर छलीको बचाउ गर्न फर्जी जानकारी दिएको विषयमा छानविन भइरहेको छ ।
त्यतिबेला खेलाडीबाट आएको रकम ममिक, उनका  भाई र अन्य दुई जनाले हिनामिना गरेको आरोप छ । उनीहरुले क्लबको १ करोड ६७ लाख डलर र राज्यको १५ लाख यूरो हिनामिना गरेको क्लब डिनामो जाग्रेबले आरोप लगाएको छ ।
मुद्दा दायर गर्दा मड्रिकलाई प्रतिबादी नबनाए पनि सन् १९५० मा जन्मेका क्रोएशियाका नागरिक भनेर सम्बोधन गरिएको बीबीसीले जनाएको छ । तर क्रोएशियाका मिडियाले भने मड्रिक नै प्रतिबादी रहेको दाबी गरेका छन् ।
