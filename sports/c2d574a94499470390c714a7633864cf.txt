सरस्वती क्लव आहा रारा गोल्डकपको क्वाटर फाइनलमा

पोखरा, फागुन २२ - सरस्वती क्लव पोखरामा चलिरहेको १२ औं आहा रारा गोल्डकप फुटबल प्रतियोगिताको क्वाटर फाईनलमा प्रवेश गरेको छ ।
पोखरा रंगशालामा दिउँसो भएको खेलमा ब्रुनाईको फष्ट रोयल गोर्खा राईफल्सलाई  ५–२ को फराकिलो गोल अन्तरले हराउँदै सरस्वतीले अन्तिम आठमा स्थान सुरक्षित गरेको हो ।
हारसँगै प्रतियोगिताको एकमात्रै विदेशी टिम पहिलो चरणबाटै बाहिरिएको छ । सरस्वतीको जितका लागि नाईजेरियन खेलाडी प्यु ह्यारीले खेलको २२, २६ र २८ औं मिनेटमा लगातार ३ गोल गर्दै ह्याट्रिक गरे । खेलको छैटौं मिनेटमै वसन्त गुरुङको गोलबाट अग्रता लिएको ब्रुनाईले दशौं मिनेटमा सन्तोष श्रेष्ठले थप एक गोल गरेपनि त्यसपछि भने अघि बढ्न सकेन ।
सरस्वतीका दिपेश श्रेष्ठले ५५ औं र टंकु लामाले ८५ औं मिनेटमा गोल गर्दै सरस्वतीको जितलाई सुनिश्चित गराए । विजेता सरस्वतीले फागुन २६ गते मछिन्द्र फुटबल क्लबसँग क्वाटर फाईनलमा खेल्ने छ । शुक्रबारको खेल संकटा र जावलाखेल युथ क्लवबीच हुने आयोजक सहारा क्लवले जनाएको छ ।
