नेपालले पहिलो खेलमै उपाधि दाबेदारी पेश गर्ने

काठमाडौ, भदौ १४ – नेपाली टोली शनिबार काठमाडौमा शुरु हुने साफ फूटबको उपाधि जित्ने लक्ष्यका साथ मैदान उत्रिने भएको छ ।
त्यसका लागि विगतका कमजोरी नदोहोर्‍याउने नेपाली टोलीले प्रतिवद्धता जनाएको छ । शुक्रबार भएको पत्रकार सम्मेलनमा नेपाली टोलीका कप्तान सागर थापाले पहिलो खेल नै महत्वपूर्ण भएकोले पहिलो खेल जित्दै उपाधिको दावेदारी पेश गर्ने दावी गरे ।
विगतमा बंगलादेशसँग आत्तिएर खेल्ने र गल्ती गर्ने गरेकोले यसपटक त्यस्तो नहुने पनि थापाले आश्वस्त पारेका छन् । नेपाली टोलीका प्रमुख प्रशिक्षक ज्याक स्टेफानोस्कीले प्रतियोगिताका लागि राम्रो तयारी गरिएको भन्दै कडा चुनौती पेश गर्ने बताए । घरेलु मैदान र समर्थक आफ्ना लागि सबैभन्दा ठूलो फाइदाको विषय भएको उनको भनाई छ ।
त्यस्तै बंगलादेशका प्रशिक्षक लोडे विक्रकले पनि आप्नो टीम उपाधिको दावेदार भएको बताए । साविक विजेता भारतका प्रशिक्षक विम कोभरम्यान्सले उपाधि रक्षा गर्न तयार रहेको बताए भने अफगानिस्तानका प्रशिक्षक युसुफ कार्गरले उपाधि जित्ने लक्ष्यका साथ नेपाल आएको प्रतिक्रिया दिए ।
माल्दिभ्सका प्रशिक्षक बेलाले भने आप्नो टीम बलियो नभएपनि राम्रो भएकोले आफ्ना खेलाडिले टक्कर दिने बताए । पाकिस्तानी प्रशिक्षक साहजेद अनवर र श्रीलंकाका प्रशिक्षक एसी रोबेर्टोले ले टोली साफ फूटबलका लागि तयार रहेको प्रतिक्रिया दिए ।
भुटानी प्रशिक्षक काजुनोरी ओहाराले सेमिफाइनलमा पुग्नु आप्नो मुख्य लक्ष्य रहेको बताए । नेपाल रहेको टोलीमा साविक विजेता भारत, पाकिस्तान र बंगलादेश छ भने अर्को समूहमा श्रीलंका, भुटान, अफगानिस्तान र माल्दिभ्स छन् ।
भारत, अफगानिस्तान, बंगलादेश, माल्दिभ्स र नेपाललाई उपाधिको दावेदार मानिएको छ । नेपालले शनिबार बंगलादेशको सामना गर्दैछ ।
