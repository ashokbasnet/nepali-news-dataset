किन हुन्छ विभागीय टोलीको दवदवा ? खेलाडी भन्छन् - राजनीतिले बिगार्‍यो

सुमन पुरी/उज्यालो ।
सुनसरी, पुस ११ – नेपाल आर्मीबाट एकसय मिटर र दुईसय मिटर दौडमा स्वर्ण जितेकी कृष्णा चौधरी अहिले दङ्ग छिन् । निरन्तर अभ्यास र प्रशिक्षणको मौका पाएर राष्ट्रिय पदक जितेकी कृष्णा अघिल्लो राष्ट्रिय खेलकुद प्रतियोगितामा सुदूरपश्चिमको खेलाडी भएर ट्रयाकमा उत्रिएकी थिइन् । 
उनले छैटौँ खेलकुद प्रतियोगितामा पदक जित्नु त परै जाओस प्रतिस्पर्धाीलाई टक्कर पनि दिन सकिनन् । क्षमता र दक्षता नभएर मैले त्यो बेला राम्रो प्रदर्शन गर्न नसेको होइन । उनले सुनाइन्, ‘प्रशिक्षण नपाएका कारण खेल गुमाए ।’ विकास क्षेत्रबाट खेल्दा खेलाडीले पाउने सेवा सुविधा मात्रै होइन अभ्यास गर्ने ठाउँ समेत नपाएर समस्या भएको उनको भनाइ छ । ‘मैले गाउँमै हुँदा राष्ट्रिय खेलकुद प्रतियोगितामा सहभागी हुने मौका पाए तर खेल क्षमता तिखार्ने अवसर भने आर्मीमा पाएँ’ उनले भनिन् । विभागीय टोलीमा आएकाले खेल जितेको उनको बुझाइ छ । 
कृृष्णा जस्तै इटहरीमा जारी राष्ट्रिय खेलकुद प्रतियोगितामा तेहेरो स्वर्ण जितेकी सरस्वाती भट्टराइ पनि विकास क्षेत्र र विभागबाट खेल्दा फरक भएको बताँउ छिन् । सुदूरपश्चिमको डडेल्धुरामा २३ वर्षअघि जन्मिएकी भट्टराइले यसअघिको छैटौं राष्ट्रिय प्रतियोगितामा पनि सहभागी हुने मौका पाइन् । तर त्यो उनका लागि अनुभव मात्रै भयो । नियमित अभ्यास र खेल मैदानमा अभावमा विकास क्षेत्रका खेलाडीले राम्रो गर्न नसकेको उनको अनुभव छ । 
पूर्वाञ्चलमा जारी राष्ट्रिय खेलकुद प्रतियोगितामा एकपछि अर्को सफलता विभागीय टोलीले हात पारिरहेका छन् । टिम इभेन्टमा मात्रै होइन एकल स्पर्धामा समेत विभागीय टोलीकै बोलवाला छ । तर खेलाडी उत्पादनका महत्वपूर्ण आधार मानिने विकास क्षेत्रहरुले भने खासै सफलता हात पार्न सकेका छ्रैनन् । त्यहाँ हुने अस्वाभाविक राजनीतिक गतिविधिका कारण विकास क्षेत्रबाट खेल्ने खेलाडीसमेत निराश छन् ।
राष्ट्रिय खेलकुद प्रतियोगितामा महिला क्रिकेटमा सहभागिता जनाउन पश्चिमाञ्चलबाट इटहरी आएकी खेलाडी रोजी कडारीयाले राष्ट्रि खेल खेल्न सात दिन मात्रै प्रशिक्षण पाइन् । खेलाडीलाई चाहिने खेल सामाग्री पनि आप्mनै थियो । उनी प्रश्न गर्छिन् ‘यस्तो अवस्थामा हामीले कसरी पदक जित्ने ? नियमित  अभ्यास र प्रशिक्षणले नै खेलाडी खारिने हो । उसको क्षमतामा पनि यसैले निखार ल्याउँछ ।’  
विकास क्षेत्रमा हुने खेल पदाधिकारीको राजनीतिक खिचातानीले खेलाडीहरुले नियमीत अभ्यास गर्न पाइरहेका छैनन् । महिला फुटबलको स्वर्ण जितेको सशस्त्र प्रहरीका प्रशिक्षक जनक सिंह विभागीय टोलीका खेलाडीको सफलतामा नियमित प्रशिक्षण नै प्रमुख कारण रहेको मान्छन् ।  विभागीय टोलीबाट खेल्नेहरुले नियमित प्रशिक्षण मात्रै होइन एक्सपोजर पनि पाइरहन्छन् । आन्तरिक रुपमा हुने प्रतियोगिताले पनि खेलाडीको खेल दक्षतामा विकास हुन्छ । यसैले उनीहरुले सफलता पनि हात पारिरहेका छन् । 
विकास क्षेत्रमा चरम राजनीति 
क्षेत्र र जिल्लामा खेल गतिविधि गर्न र खेलाडी उत्पादन गर्न ५ वटै विकास क्षेत्रमा क्षेत्रीय र ७५ वटै जिल्लामा जिल्ला खेलकुद विकास समिति छन् । तर ती विकास समितिको पदाधिकारीमा राजनीतिक भागबण्डा हुन्छ । खेल क्षेत्र नै नबुझेका र खेलसँग साइनो नै नभएका व्यक्तिपनि तँछाड मछाड गरेर खेलकुद विकास समितिमा पुग्छन् ।
उनीहरुको ध्यान पनि खेल र खेलाडीको विकास गर्नुभन्दा पनि व्यक्तिगत लाभमै केन्द्रित हुन्छ । यसले पनि विकास क्षेत्रका खेलाडीले राम्रो नतिजा ल्याउन सकेका छैनन् । खेलाडीहरु भन्छन्, ‘खेल र खेलाडीको उत्थान कसरी गर्ने भन्दा पनि पदमा को मान्छे पुर्याउने भनेर ध्यान जान्छ रिजल्ट कहाँबाट आउँछ ?’
