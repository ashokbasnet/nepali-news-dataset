सकियो आर्चरी खेल, ५ स्वर्णसहित कास्की प्रथम

सुमित्रा कोइराला/उज्यालो ।
उदयपुर, पुस ११ – सातौँ राष्ट्रिय खेलकुद प्रतियोगिता अन्तर्गत उदयपुरको गाईघाटमा सञ्चालन भएको आर्चरी कास्की आर्चरी क्लबले जितेको छ । गाईघाटस्थित थारुहट रंगशालमा सोमबार सम्पन्न प्रतियोगितमा कास्कीले ५ स्वर्ण पदक, २ रजत र ३ कास्य गरी १० पदकका साथ जीत हासिल गरेको हो । 
३ स्वर्ण, ४ रजत र एक कास्य गरी ८ पदकका साथ त्रिभुवन आर्मी क्लबले दोस्रो स्थान प्राप्त गरेको छ । १ स्वर्ण, १ कास्य पदकसहित स्वयम्भु आर्चरी क्लव तेस्रो स्थानमा रह्यो । 
आर्चरीको विभिन्न खेल अन्तर्गत रिकर्भ मेन टिमतर्फ कास्की जिल्ला आर्चरी एशोसिएसनले स्वर्ण पदक चुमेको छ । हिमालयन आर्चरी क्लवले रजत पदक प्राप्त गरेको छ भने त्रिभुवन आर्मी क्लवले कास्य पदक प्राप्त गरेको छ । 
रिकर्भ मिक्स टिमतर्फ विभागीय त्रिभुवन आर्मी क्लवका समीर थापा र कृष्णमाया सेन्ताङको जोडीले स्वर्ण पदक चुमेको छ भने आर्मीकै ज्ञानु अवाले र मुकेश तामाङको जोडीले रजत पदक र अन्नपूर्ण आर्चरी क्लवका दुर्गा पुर्जा र रस्मी दरलामीको जोडीले कास्य पदक प्राप्त गरेको छ । 
त्यस्तै रिकर्भ मेन ओपनतर्फ आर्मीका मुकेश तामाङले स्वर्ण पदक चुमेका छन् भने हिमालयन आर्चरी क्लबका प्रेमप्रसाद पुनले रजत पदक तथा कास्कीका रोशन थापाले कास्य पदक प्राप्त गरेका छन् । 
रिकर्भ उमन ओपनतर्फ आर्मीकी ज्ञानु अवालेले स्वर्ण पदक चुम्न सफल भइन भने आर्मीकै कृष्णमाया सेन्ताङले रजत पदक तथा मकवानपुरकी सुनिता मोक्तानले कास्य पदक प्राप्त गरिन् । 
त्यसैगरी स्टेण्डर्ड मेन टिमतर्फ स्वयम्भु आर्चरी क्लवले स्वर्ण पदक चुमेको छ भने अन्नपूर्ण आर्चरी क्लवले रजत तथा कास्की आर्चरी एशोसिएसनले कास्य पदक प्राप्त गरेको छ । 
स्टेण्डर्ड मिक्स टिमतर्फ कास्कीका प्रेम थापा र रोजिना थापाको जोडीले स्वर्ण पदक हासिल गरेका छन् भने त्रिभुवन आर्मीका खुमबहादुर कुमाल र मित्र राईको जोडीले रजत पदक तथा अन्नपूर्ण आर्चरी क्लबका गीरबहादुर गुरुङ र अर्चना थापाले कास्य पदक प्राप्त गरेका छन् । 
त्यसैगरी रिकर्भ स्टेण्डर्ड मेनतर्फ कास्कीका प्रेम थापाले स्वर्ण पदक चुमेका छन् भने कास्कीकै आकाश थापाले रजत पदक तथा स्वयम्भु आर्चरी क्लवका वाङचु गुरुङले कास्य पदक प्राप्त गरेका छन् । रिकर्भ स्टेण्डर्ड उमनतर्फ पनि कास्कीकै रोजिना थापा स्वर्ण पदक चुम्न सपल भइन् भने आर्मीकी पूजा थापाले रजत तथा कन्चनपुरकी लक्ष्मी थापाले कास्य पदक प्राप्त गरेकी छिन् । 
कम्पाउण्ड मेन इन्डिभिजुअल खेलतर्फ कास्कीका राजेश रानाले स्वर्णपदक चुमेका छन् ।  कास्कीकै जागृत गुरुङले रजत पदक तथा कास्कीकै किशोर कुमार गुरुङले कास्य पदक जितेका छन् ।
