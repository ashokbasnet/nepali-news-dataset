फरनान्डिन्होलाई रेड कार्ड, म्यानचेस्टर सिटीलाई अग्युरो र क्लिसीले जिताए

पुस १९ – दश खेलाडीमा सीमित भएको म्याचेस्टर सिटीले इंग्लिस प्रिमियर लिग अन्तर्गत सोमबार राति भएको खेलमा जित निकालेको छ । घरेलु मैदानमा भएको खेलमा म्यानचेस्टर सिटीले बर्नलीलाई २–१ ले हरायो । ३२ औं मिनेटमा फरनान्डिन्हो रातो कार्ड खाँदै मैदानबाट बाहिरिएपछि १० खेलाडीमा सीमित भएको सिटीको जितमा गेल क्लिसी र सर्जियो अग्युरोले गोल गरे । बर्नलीका लागि बेन मीले एक गोल फर्काए । बर्नलीका जोन गुडमुन्डसनलाई गरेको ट्याकलका लागि फरनान्डिन्होले रातो कार्ड पाएका हुन् । पहिलो हाफमा गोल रहित बराबरीमा रोकिएको सिटीका लागि ५८ औं मिनेटमा क्लिसीले पहिलो गोल गरे । ६२ औं मिनेटमा अग्युरोले अग्रता दोब्बर पारे । ७० औं मिनेटमा मीले बर्नलीका लागि एक गोल फर्काए । जितपछि तेस्रो स्थानको म्याचेस्टर सिटीको २० खेलबाट ४२ अंक भएको छ । सिटी दोस्रो स्थानको लिभरपुल भन्दा दुई अंकले पछि छ भने एक खेल कम खेलेको चौथो स्थानको आर्सनल भन्दा दुई अंकले अघि छ ।
