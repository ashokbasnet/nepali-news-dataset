राष्ट्रिय क्रिकेट : एपिएफ र विरगञ्जको जित

काठमाडौं, मंसिर २८ - राष्ट्रिय क्रिकेटमा विहीवार सशस्त्र प्रहरीको एपिएफ क्लव र क्षेत्र नम्बर २ विरगञ्ज विजयी भएका छन् । त्रिवि मैदान कीर्तिपुरमा एपिएफले क्षेत्र नम्बर ६ बैतडीलाई १ सय ११ रनको फराकिलो अन्तरले हराएको हो ।

 

२ सय १६ रनको लक्ष्य पछ्याएको बैतडीले ३८ ओभर ३ बलमा १ सय ४ रन मात्रै बनाउन सक्यो । बैतडीका रोशन नेपालीले ३६ रन बनाउनुबाहेक अरुको प्रदर्शन सम्झनलायक रहेन । एपिएफका लागि बशन्त रेग्मीले ३ विकेट लिए ।

पहिले ब्याटिङ्ग गरेको एपिएफले परेश लोहनीको ५४ रन मद्दतमा ९ विकेट गुमाउदै २ सय १५ रन बनाएको थियो ।

यस्तै पुल्चोक इन्जिनियरिङ्ग क्याम्पसको मैदानमा क्षेत्र नम्बर २ वीरगञ्जले क्षेत्र नम्बर ५ नेपालगञ्जलाई ३९ रनले हरायो । २ सय १० रनको लक्ष्य पछ्याएको नेपालगञ्जले ४६ ओभर ४ बलमा १ सय ७० रन मात्रै बनायो । उसका सुबेन्दु पाण्डेले ६४ रनको योगदान गरे पनि जितका लागि पर्याप्त भएन ।

पहिले ब्याटिङ्ग गरेको वीरगञ्जले आरिफ सेख र शिव तन्डुकारको ५१–५१ रन मद्दतले २ सय ९ रन बनाएको थियो । प्रतियोगितामा शुक्रवार नेपालगञ्ज र जनकपुर कीर्तिपुरमा खेल्नेछन् भने भैरहवा र पोखराको खेल पुल्चोकमा हुनेछ ।
