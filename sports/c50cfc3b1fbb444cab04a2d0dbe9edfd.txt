महिला भलिबलमा ज्ञानुबाबाद्वारा पुलिस पराजित

काठमाण्डौं, पुष २० - साविक विजेता पोखराको ज्ञानुबाबा उमाविले सातौं ढोरपाटन ब्लु स्काइ कप महिला डबल लिग भलिबल प्रतियोगिताको शिर्ष स्थानमा उक्लिएको छ । मंगलवार नेपाल पुलिस क्लबसंगै ज्ञानुबाबा समान १४–१४ अंकसाथ संयुक्त रुपमा शीर्ष स्थानमा थिए । गोंगबुस्थित नयाबसपार्क कोर्टमा ज्ञानुबाबाले पुलिसलाई ३–० को सोझो सेटमा पराजित गरी एकल अग्रता कायम गर्न सफल भयो । ज्ञानुबाबाले खेल २५–२३, २५–२२ र २५–२१ ले आफ्नो पक्षमा पार्‍यो ।

 

जितसंगै प्रतियोगितामा एक मात्र अपराजित ज्ञानुबाबाको ८ खेलबाट १६ अंक भएको छ । दोश्रो स्थानमा रहेको पुलिसको १५ अंक छ । पुलिसले पनि आठै खेल खेलिसकेको छ ।

वुधवार नै भएका खेलमा सशस्त्र प्रहरीको एपीएफ र एन्जल्स हर्टले आ–आफ्नो खेल जितेका छन् । एपिएफले जावलाखेल भलिबल प्रशिक्षण केन्द्रलाई २३–२५, २५–१३, २५–१२ र २५–१२ को सेटमा हरायो । एन्जल्र्स हर्टले न्यु डायमन्डलाई १४–२५, २७–२५, २५–१६ र २५–१८ ले पन्छायो ।
