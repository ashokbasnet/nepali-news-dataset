गोल्डेनगेट र नेसनल उपाधि नजिक

काठमाडौं, साउन १६ - गोल्डेनगेट इन्टरनेसनल कलेजको ‘ए’ टिम र नेसनल क्याम्पस प्रथम वीर गणेशमान स्मृति अन्तरकलेज (प्लस २) बास्केटबल प्रतियोगिताको फाइनलमा प्रवेश गरेका छन् । त्रिपुरेश्वरस्थित राष्ट्रिय खेलकुद परिषद्को कभर्डहलमा भएको पहिलो सेमिफाइनलमा गोल्डेनगेटले वाग्मती मोर्डन कलेजलाई ४६–४० ले पराजित गरेको छ ।

 

विजेताका अनिल पाण्डेले महत्वपूर्ण २१ अंक जोडे । गोल्डेनगेट पहिलो क्वाटरमा ८–९ ले पछि पर्‍यो भने दोश्रोमा ८–८ को बराबरीमा रोकियो । त्यसपछिको खेलमा फर्केको गोल्डेनगेटले तेश्रोमा १०–८ र चौथोमा २०–१६ को अग्रता लिदै फाइनल यात्रा पक्का गर्‍यो ।

नेपाल विद्यार्थी संघ, काठमाडौं जिल्ला क्षेत्र नं. ४ द्वारा आयोजित प्रतियोगिताको अर्को सेमिफाइनलमा नेसनलले जेभियर इन्टरनेसनल कलेजमाथि ६३–२८ को फराकिलो जित निकाल्यो । नेसनलको सहज जितमा साश्वत सिंहले १३ अंक योगदान गरे । जेभियरले तेश्रो क्वाटरमा १८–१६ को सामान्य अग्रता लियो । अन्य क्वाटरमा भने नेसनलले बाजी मार्दै जित आत्मासात् गर्‍यो । नेसनलले पहिलोमा १८–३, दोश्रोमा १७–२ तथा चौथोमा १२–५ को प्रदर्शन गर्‍यो । फाइनल बुधबार हुनेछ ।
