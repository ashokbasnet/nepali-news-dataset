कोपा अमेरिका : ५९ खेलमा ६ मा जित, भेनेजुएलाको विजयी सुरुवात

जेठ २४ – अमेरिकामा जारी कोपा अमेरिका फुटबलमा भेनेजुएलाले विजयी सुरुवात गरेको छ । समूह सी अन्तर्गतको सोमबार बिहान भएको खेलमा भेनेजुएलाले जमैकालाई १–० ले हरायो । सिकागोमा भएको खेलमा भेनेजुएलाको जितमा १५ औं मिनेटमा जोसेफ मार्टिनेजले गरेको गोल नै निर्णायक बन्यो । खेल अवधिभर जमैकालाई दबाबमा राखे पनि भेनेजुएलालले थप गोल भने गर्न सकेन । जमैकाले १० पटकसम्म पोस्ट प्रहार गरेपनि गोल भने गर्न सकेन । २३ औं मिनेटमा रोडोल्फ अस्टिन रातो कार्ड खाँदै मैदानबाट बाहिरिएपछि जमैका १० खेलाडीमा सीमित भयो । भेनेजुएलाले कोपा अमेरिकामा अहिलेसम्म खेलेका ५९ खेलमा यो छैटौं जित हो । कोपा अमेरिकामा जैमकाको १–० को हार यो चौथो पटक हो । गएको वर्ष जमैका तीन खेलमा १–० ले हारेको थियो । १० खेलाडीका बाबजुद पनि जमैकाले खेलको पछिल्लो समयमा गोल गर्ने राम्रो मौका सृजना गरेको थियो । भेनेजुएलाले समूहको दोस्रो खेलमा आउँदो बिहीबार उरुग्वेसँग तथा जमैकाले मेक्सिकोसँग खेल्ने छ । 
– एजेन्सीको सहयोगमा
