उपहार गोल पाएको लिसेस्टरको प्रभावशाली जित

असोज २ – डिफेन्डिङ च्याम्पियन लिसेस्टर सिटीले इंग्लिस प्रिमियर लिग अन्तर्गत शनिबार राति भएको खेलमा सहज जित निकालेको छ । लिसेस्टर सिटीले बर्नलीलाई ३–० ले हराएर महत्वपूर्ण तीन अंक जोड्यो । लिसेस्टरको जितमा इस्लाम स्लिमानीले दुई गोल गरे । यस्तै बर्नलीका बेनल मीले आत्मघाती गोल गरे । लिसेस्टरले क्लबको कीर्तिमानी मूल्यमा यही सिजन अनुबन्ध गरेका स्लिमानीले पहिलो हाफको अन्तिम र दोस्रो हाफको सुरुमा गरी दुई गोल गरे । ७८ औं मिनेटमा बर्नलीका मिले आत्मघाती गोल गरेपछि लिसेस्टर सिटी ३–० ले विजयी भयो । जितपछि पाँच खेलबाट सात अंक जोडेको लिसेस्टर सिटी नवौं स्थानमा उक्लिएको छ ।  यस्तै राति नै भएको खेलमा वेष्ट ब्रोमले वेष्ट ह्यामलाई ४–२ ले हरायो ।
