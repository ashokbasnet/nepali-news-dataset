अस्ट्रेलियन विकेट किपर हेडिनद्वारा सन्यासको घोषणा

भदौ २३ – अस्ट्रेलियाका विकेट किपर ब्राड हेडिनले टेस्ट क्रिकेटबाट सन्यासको घोषणा गरेका छन् । ३७ वर्षका हेडिनले गएको मार्चमा एक दिवसीय क्रिकेटबाट पनि सन्यास लिएका थिए ।
सन्यासको निर्णयबाट आफू निकै खुशी रहेको हेडिनले बताएका छन् । हेडिनले घरेलु टिम न्यु साउथ वेल्स्का लागि पनि नखेल्ने जनाएका छन् । तर हेडिनले ट्वेन्टी–ट्वेन्टी क्रिकेट भने खेल्ने छन् । हेडिनले अस्ट्रेलियाका लागि ६६ वटा टेस्ट म्याच, १ सय २६ वटा एक दिवसीय र ३४ वटा ट्वेन्टी–ट्वेन्टी म्याच खेलेका छन् । हेडिनले एक दिवसीय क्रिकेटबाट मार्चमा सन्यास लिनु अघि अस्ट्रेलियालाई विश्व कपको उपाधि दिलाउन महत्वपूर्ण योगदान गरेका थिए ।
इंग्ल्याण्डसँगको एसेज श्रृंखला ३–२ ले हारेपछि सन्यासको घोषणा गर्ने हेडिन अस्ट्रेलियाका चौंथो खेलाडी हुन् । यसअघि कप्तान माइकल क्लार्क, क्रिस रोजर्स र सेन वाट्सनले टेस्ट क्रिकेटबाट सन्यासको घोषणा गरि सकेका छन् ।
– एजेन्सीको सहयोगमा
