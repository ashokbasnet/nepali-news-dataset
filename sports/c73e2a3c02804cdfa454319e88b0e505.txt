अन्तर कलेज फुटबल प्रतियोगिता गर्न बाँसबारी र मोर्गन कलेजबीच सम्झौता

काठमाडौ, साउन १६ – हरेक वर्ष अन्तरकलेज फुटबल प्रतियोगिता गर्न बाँसबारी फुटबल क्लब र मोर्गन इन्टरनेशनल कलेजबीच तीन वर्षे सम्झौता भएको छ ।
सम्झौता अनुसार बांसवारी क्लबको प्राविधिक सहयोगमा हरेक वर्ष एउटा मोर्गन इन्टरनेशनल अन्तर कलेज फुटबल प्रतियोगिता सञ्चालन गरिनेछ ।
सम्झौता पत्रमा कलेजका प्रिन्सीपल दीपेन्द्र भण्डारी र क्लबका महासचिब मधुसुदन उपाध्यायले हस्ताक्षर गर्नुभयो ।
प्रतियोगिताको पुरस्कार रकम लगायत सबै खर्च कलेजले बोहोर्ने छ भने मैदान, रेफ्री, म्याच कमिश्नर जस्ता पक्षमा क्लबले सहयोग गर्ने सम्झौता भएको क्लबका महासचिव उपाध्यायले जानकारी दिनुभयो ।
यस्तै बांसवारी क्लब एकेडेमीका ३ जना खेलाडीलाई निःशुल्क अध्ययनको ब्यवस्था कलेजले गर्नेछ ।
क्लबको एकेडेमीमा अहिले १२, १४ र १६ वर्ष उमेर समूहका ४५ जना विद्यार्थीले प्रशिक्षण लिइरहेकोमा ती मध्ये सबैभन्दा राम्रो खेल्ने तीनजनालाई मोर्गन कलेजले निःशुल्क उच्च शिक्षाको अवसर दिने उपाध्यायको भनाई छ ।
