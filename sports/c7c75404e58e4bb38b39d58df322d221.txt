भूकम्प पीडितलाई एसियाली खेलकुदका पदक विजेता खेलाडी जोडीको सहयोग

काठमाडौं, जेठ ७ - अमेरिकालाई कर्मथलो बनाएर बसिरहेका एसियाली खेलकुदका काश्य पदक विजेता किशोर श्रेष्ठ र रजत विजेता सविता राजभण्डारीको जोडीले भुकम्प पीडितहरुको सहयोगका लागि प्रधानमन्त्री राहत कोषमा ५ लाख रुपैयाँ प्रदान गर्नु भएको छ ।
यो रकम युवा तथा खेलकुद मन्त्री पुरुषोत्तम पौडेललाई किशोर–सविताको परिवारले हस्तान्तरण गर्नुभयो । रकम किशोरका बुबा दुर्गामान श्रेष्ठ र बहिनी सहाना श्रेष्ठ तथा सविताका दाजु प्रदिप राजभण्डारीले युवा तथा खेलकुद मन्त्रालयमा मन्त्री पौडेललाई हस्तान्तरण गर्नुभएको थियो ।
साथै किशोर सविताका ११ वर्षिय छोरा जोसेफ श्रेष्ठ र ९ वर्षकी छोरी जेसिका श्रेष्ठले पनि १ लाख रुपैयाँ पनि प्रधानमन्त्री राहत कोषलाई प्रदान गरियो । यी साना बालकहरुले आफूले जोगाएर जम्मा गरिरहेका पैसा भुकम्प पीडितको लागि प्रदान गरिएको हो ।
सहयोग रकम ग्रहण गर्दे युवा तथा खेलकुद मन्त्री पुरुषोत्तम पौडेलले विदेशमा रहेर पनि देशलाई विपत्ती परेको बेला सहयोग गरेकोमा यी खेलकुद पात्रलाई धन्यवाद दिनुभयो । उहाँले भन्नुभयो 'यो खेलाडीले गरेको यो प्रयासको उच्च मुल्यांकन हुनेछ ।'
सविता राजभण्डारी एसियाली खेलकुदका रजत पदक जित्ने एकमात्र नेपाली खेलाडी हुन् । बैंककमा भएको १३ औं एसियाडमा  उनले त्यो सफलता पाएकी थिइन् । त्यस्तै किशोरले सोही प्रतियोगितामा काश्य पदक जितेका थिए । यी दुवै आठौं साफ गेम्सका स्वर्ण पदक विजेता पनि हुन् ।
