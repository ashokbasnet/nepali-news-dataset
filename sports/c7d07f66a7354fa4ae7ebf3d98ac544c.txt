ट्वान्टी ट्वान्टी विश्वकप छनोटः नेपाल अफगानिस्तानसँग पराजित

काठमाडौ, मंसिर ७ – ट्वान्टी ट्वान्टी विश्वकप छनोट खेलिरहेको नेपाल शुक्रबार अफगानस्तानसंग ९ विकेटले पराजित भएको छ ।
नेपालले दिएको ७४ रनको लक्ष्य अफगानस्तानले मात्र १ विकेट गुमाएर भेट्टाएको हो । कप्तान पारस खड्काले १ विकेट लिए भने बसन्त रेग्मी, जितेन्द्र मुखिया र अमृत भट्टराईले विकेट लिन नसकेपछि नेपाली बलरसामु एकदिवसीय मान्यता प्राप्त अफगानस्तानका ब्याट्स्म्यान हावी भएका थिए ।
बर्षाका कारण ७ ओभरमा छोट्याइएको खेलमा टस हारेर पहिले ब्याटिङ गरेको नेपालले ३ विकेट गुमाउँदै ७३ रन बनाएको थियो । नेपालका लागि ज्ञानेन्द्र मल्लले नटआउट २३ र सागर पुनले २२ रनको योगदान गरे । ज्ञानेन्द्रले ९ बलबाट २३ रन बनाएका थिए ।
युएईको शारजहाँमा महत्वपुर्ण खेल गुमाएपछि नेपाललाई विश्वकप छनोटको सम्भावना कठिन भएको छ । नेपालले बाँकी एउटा खेल जित्नै पर्ने र अरु टीमको नतिजापनि पर्खनुपर्ने भएको छ ।
