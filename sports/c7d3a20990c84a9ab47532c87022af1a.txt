मन्त्री आए, हेरेर गए तर रंगशाला उस्तै

काठमाडौं, साउन १७ – पोहोरसालको भदौमा तत्कालिन युवा तथा खेलकुदमन्त्री दलजित श्रीपाइली आफै दशरथ रंगशाला पुग्नुभयो । अनुगमनमा गएका मन्त्री यतिधेरै सक्रिय देखिनुभयो कि, रंगशालाका झार उखेल्नेदेखि शौचालय पनि सफा गर्नुभयो  ।
मन्त्रीले नै रंगशालामा पसिना बगाएपछि दशरथ रंगशाला त के नेपालको खेलकुद क्षेत्र नै कायापलट हुने भयो । तर मन्त्रीले झार उखेलेपछि रंगशाला फेरि रंगहिन भयो । ‘काम भैरहेको छ है’ भनेर देखाउनलाई प्याराफिटमा २/४ जना कामदारले फलाम ठोकठाक पार्नुबाहेक कुनै काम भएन् । 
तर त्यै रंगहिन रंगशालामा मंगलबार पनि नवनियुक्त युवा तथा खेलकुदमन्त्री राजेन्द्रकुमार केसीले अवलोकन गर्नुभयो । उहाँले पनि पहिलाकै मन्त्रीको कुरा दोहोर्‍याउनुभयो र भन्नुभयो, ‘अब नेपाली खेलकुदको विकासको लागि काम गर्ने दिन सुरु भए ।’ तर उहाँले यसो भनिरहँदा राष्ट्रिय खेलकुद परिषद्का सदस्यसचिव केशव कुमार विष्ट र युवा तथा खेलकुद मन्त्रालयका सचिव महेश्वर दाहाल पनि मुसुमुसु हाँसिरहेका थिए । 
भूकम्पले क्षति पुर्‍याएको रंगशाला पुनर्निर्माणको काम नै भएको छैन्, दर्शकबस्ने प्याराफिटमा छानो हाल्न २ बर्षदेखि फलामका डन्डी तेर्साइएको मात्रै छ, भिआइपी प्याराफिटको आधा भाग भत्काएर बनाउनुपर्नेमा त्यो पनि लथालिङ्ख छ । मन्त्रीले यी सबै कुरा १ घन्टा लगाएर अनुगमन गर्नुभयो । रंगशालाको यस्तो बेहाल देख्दा मन्त्री मुसुमुसु हास्नुभयो मात्रै । बरु रंगशालामा काम भैरहेकाले आत्तिनुनपर्ने बताउनुभयो ।
‘काम भैरहको रैछ, सदस्यसचिवले पनि राम्रै गर्नुभएको छ भन्ने सुनें, विस्तारै काम हुँदैजान्छ’ मन्त्री केसीले भन्नुभयो, ‘खेलाडी र खेलको विकासको लागि कार्ययोजना बनाएर तत्कालै केही न केही त गर्नैपर्छ ।’ 
‘२/४ जनाको लर्को रंगशालामा आउँदैमा सुधार हुँदैन’
युवा तथा खेलकुदमन्त्री राजेन्द्रकुमार केसीले रंगशालाको पुनर्निर्माण छिटै नै हुने र खेलाडीको बृत्तिविकासमा ध्यान दिने बताइरहँदा रंगशालामा अभ्यास गरिरहेका खेलाडी तथा प्रशिक्षकलाई भने मन्त्रीले वाचा पूरा गरेर काम गर्लान भन्नेमा पटक्कै विश्वास थिएन । 
‘मन्त्री आउँछन्, पछाडि धेरैजनाको लर्को पनि हुन्छ, तर मन्त्री गैसकेपछि यहाँ कोही पनि हुँदैन, समस्या जहाँको त्यहि नै हुन्छ’ एथलेटिक्सकी सहायक प्रशिक्षक विमला रानाले भन्नुभयो, ‘आज पनि मन्त्रीले निरीक्षण गरेर जानुभयो, अलिअलि सुधारको आसा त लाग्छ तर के गर्नु, वाचा मात्रै गर्छन काम नै गर्दैनन् ।’
रंगशालामा शौचालय छैन्, भूकम्पले भत्काएर रातो स्टिकर लगाएको भवनमा खेलाडीले अभ्यास गर्नुपरेको छ । खेलाडी दौडने ट्रयाक फाटेर प्वालै प्वाल नै छन् । कपडा फेर्ने ठाउँ छैन्, रंगशालामा फुटबल खेल्नै मैदान भैँसी चराउने मैदान मन्दा पनि खत्तम भैसकेको छ । यस्तो मैदानमा वर्षैपिच्छे मन्त्री अनुगमनमा जाने र कामै नहुने भएपछि खेलाडीले आक्रोस पनि पोखेका छन् । 
‘पहिला पनि मन्त्री नै आएर काम गरेका हुन् तर खै त काम भएको ? कुरा गर्ने धेरै काम गर्ने थोरै भएकाले नेपाल बिग्रिएको हो’ ओलम्पियन अमिर प्रसाद यादवले भन्नुभयो, ‘मन्त्री आएर कुरा गर्ने हाम्रा समस्या हट्ने होइन खै ।’
सञ्चारमाध्यम र खेलाडीले जतिधेरै दबाब दिएपछि रंगशालाको पुनर्निर्माण हुन नसक्दा नेपाली खेलकुद क्षेत्रले निकै दुःख पाउनुपरेको छ भने नेपालले नेपालमै आयोजना गर्न पाउने खेल पनि विदेशमा खेल्नुपर्ने बाध्यता छ । यस्तै पूर्वाधारकै अभावका कारण नेपालले सन् २०१९ मा आयोजना गर्ने १३ औं दक्षिण एसियाली खेलकुद साग पनि हुने कि नहुने भन्ने चिन्ता पनि उत्तिकै छ ।
