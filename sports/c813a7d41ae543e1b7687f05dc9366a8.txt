​विश्वकप २०१८ मा कस्तो छ अर्जेन्टिनाको समूह ?

काठमाडौं, मंसिर १० –आउँदो वर्ष रुसमा हुने विश्वकप फुटबलको ड्र शुक्रबार सार्वजनिक भएको छ । 
विश्वकपमा सहभागी हुने ३२ राष्ट्रलाई आठ समूहमा राखिएको छ । प्रतियोगिताको पहिलो खेल आयोजक रुस र साउदी अरेबियाबीच जुन १४ मा हुनेछ । रुसका विभिन्न शहरमा रहेका १२ रंगशालामा विश्वकपका खेल हुनेछन् । फाइनल खेल १५ जुलाईमा हुनेछ । 

डिफेन्डिङ च्याम्पियन जर्मनी रहेको समूह ‘एफ’ मा मेक्सिको, स्वीडेन र दक्षिण कोरिया रहेको छ । सन् २०१० को च्याम्पियन स्पेन रहेको समूह ‘बी’ मा पोचुर्गल, मोरक्को र इरान रहेका छन् । 
त्यस्तै पाँच पल्टको विश्वकप विजेता ब्राजिल समूह ‘ई’ मा, दुई पटकको च्याम्पियन अर्जेन्टिना समूह ‘डी’ मा र सन् १९९८ मा विश्वकप फुटबलको विजेता रहेको फ्रान्स समूह ‘सी’ मा रहेको छ । 
समूह ‘एच’ मा रहेका कुनै पनि टिमले अहिलेसम्म विश्वकपको उपाधि जितेका छैनन् । यो समूहमा पोल्याण्ड, कोलम्बिया, सेनेगल र जापान रहेका छन् । 
आठ समूहको विभाजन यस्तो छ
समूह एः रसिया, साउदी अरेबिया, उरुग्वे र इजिप्ट
समूह बीः पोर्चुगल, स्पेन, मोरक्को, इरान
समूह सीः फ्रान्स, अष्ट्रेलिया, पेरु, डेनमार्क
समूह डीः अर्जेन्टिना, आइसल्याण्ड, क्रोएसिया र नाइजेरिया
समूह ईः ब्राजिल, स्वीट्जरल्याण्ड, कोष्टारिका, सर्बिया
समूह एफः जर्मनी, मेक्सिको, स्वीडेन, दक्षिण कोरिया
समूह जीः इंग्ल्याण्ड, बेल्जियम, ट्युनिसिया, पनामा
समूह एचः पोल्याण्ड, कोलम्बिया, सेनेगल, जापान
ग्रुप अफ् डेथ समूह

अब विश्वकप फुटबल प्रतियोगिताको काउन्टडाउन सुरु भैसकेको छ । कुन समूहलाई कठिन समूह ‘ग्रुप अफ् डेथ’ का रुपमा लिने भन्ने तर्क सुरु भएको छ । यसभन्दा अघिका विश्वकप संस्करमा जस्तो फुटबलका पावर हाउस मानिने टिमहरु एउटै समूहमा परेका छैनन् । सन् २०१४ कै विश्वकपकै कुरा गर्ने हो भने समूह ‘जी’ लाई ग्रुप अफ डेथका रुपमा लिइएको थियो । यस समूहमा जर्मनी, पोर्चुगल, घाना र संयुक्त राज्य अमेरिका परेका थिए । आफ्नो टोली कपटन समूहमा परेपछि अमेरिकाका तत्कालीन प्रशिक्षक जुर्गेन क्लिन्सम्यान ठूलो दूर्भाग्य बताएका थिए ।  
त्यस्तै सन् २००२ को विश्वकपको समूह ‘एफ’ पनि ग्रुप अफ् डेथ नै मानिन्थ्यो । त्यस विश्वकपमा अर्जेन्टिनाजस्तो फुटबलको महारथी मानिने टिम समूह चरणबाटै बाहिरिएको थियो । समूह ‘एफ’मा अर्जेन्टिना, स्वीडेन, इंग्ल्याण्ड र नाइजेरिया रहेका थिए ।  यस समूहबाट अर्जेन्टिना र नाइजेरिया समूह चरणबाटै बाहिरिएका थिए । अर्जेन्टिनाले समूह चरणमा एउटामा जित, एउटा बराबरी, एउटामा हार ब्यहोरेको थियो । 
तर यस पल्ट भने ठूला टिमलाई समूह चरणमा केही सहज देखिएको छ । तर खेल हो केही टिम अन्डरडगका रुपमा परिचित छन् । आइसल्याण्ड, इरान, नाइजेरिया जस्ता टोली चम्किए भने ठूला टिम पनि समूह चरणबाटै बाहिरिन सक्छन् । समूह चरणमा ठूला टिम एउटै समूहमा परेको भनेको पोर्चुगल र स्पेन हो । तर यो समूहमा रहेका इरान र मोरक्कोलाई तुलनात्मक रुपमा कमजोर मानिएकोले स्पेन र पोर्चुगल समूह चरण सजिलै पार गर्न सक्ने अनुमान गरिएको छ । तर समूह ‘डी’ लाई भने बाँकी समूहभन्दा बढी कठिन समूहका रुपमा हेरिएको छ । यो समूहमा फुटबल स्टार लियोनल मेसीको टिम अर्जेन्टिना, क्रोएसिया तथा नाइजेरिया रहेको छ । 
विश्वकप २०१४ को उपविजेतासमेत रहेको अर्जेन्टिनामा अहिले एक से एक खेलाडी रहेका छन् । जसको सहयोगले यसले उपाधि नै उचाल्न पनि सक्छ । अर्जेन्टिनी कप्तान मेसी दोस्रो पटक विश्वकपको फाइनलसम्म मात्रै होइन, उपाधि नै जित्न चाहन्छन् । उनले देशका लागि ठूला उपाधि जिताउन नसकेको भनेर आलोचना भैरहेको समयमा उनको कप्तानीमा अर्जेन्टिनाले उपाधि जित्नु निकै नै महत्वपूर्ण हुनेछ । त्यति मात्रै होइन, उनले अर्जेन्टिनालाई विश्वकप जिताएमा उनी एक्काइसौँ शताब्दीका महान फुटबलरका रुपमा अग्रस्थानमा रहने कुरामा कुनै दुई मत देखिँदैन । तर समूह चरण सहजै पार गरे पनि क्वालिफाइङ चरणमा अर्जेनिटनाले कठिन संघर्ष गर्नु पर्ने देखिन्छ । अर्जेन्टिनाका राष्ट्रिय फुटबल टिमका मुख्य प्रशिक्षक जर्ज साम्पोलीको मुख्य ध्यान समूह चरणकै जटिलतालाई चिर्दै अगाडिको चरणमा टिमलाई पुर्‍याउने हुनेछ । 
अर्जेन्टिनाकै समूहमा रहेको क्रोएसियालाई पनि बलियो टिमका रुपमा हेरिने गरिन्छ । क्रोएसियाले सबैलाई चकित पार्दै समूह चरण पार गर्न सक्ने सामथ्र्य राख्ने बताइन्छ । क्रोएसिया युरोपेली क्षेत्रको छनोटको पाँचौ चरणमा युरोपेली च्याम्पियन समेत रहेको ग्रिसलाई समग्रमा ४–१ ले हराउँदै पाँचौ पल्ट विश्वकपमा पुगेको हो  । लगातार दोश्रो पल्ट विश्वकप खेल्न लागेको क्रोएसिया सन् १९९८ मा तेश्रो भएको थियो । सन् २०१० मा भने क्रोएसिया विश्वकपमा छनौट नै हुन सकेको थिएन । 
त्यस्तै समूह ‘डी’ कै अर्को टिम आइसल्याण्ड यस पल्टको विश्वकप खेलने सबैभन्दा सानो देश हो । त्यति मात्रै होइन, उसले पहिलो पटक विश्वकप खेल्न लागेको हो । उसले युरोपेली क्षेत्रको समूह ‘ई’ को विजेता हुँदै पहिलो पल्ट विश्वकपको अनुभव लिन लागेको हो । 
आइसल्याण्डले कस्तो खेल्छ भन्ने कुरा त सन् २०१६ को युरोकपमा उसले गरेको प्रदर्शनले पनि देखाउँछ । खेलको नतिजालाई पूरै उल्ट्याइदिन सक्छ भन्ने उसले गरेको प्रदर्शनले देखिन्छ । आइसल्याण्डले त्यस प्रतियोगितामा इंग्ल्याण्ड र अष्ट्रियालाई हराएर सनुनी मच्चाएको थियो । त्यस्तै पोर्चुगल र हंगेरीविरुद्ध १–१ को बराबरी खेलेको थियो । आइसल्याण्डले २०१६ को युरोकपमा क्वार्टरफाइनलसम्मको यात्रा तय गरेकाले यस विश्वकपमा पनि उसले सनसनी नमच्चाउला भन्न सकिँदैन । त्यसैले पनि मेसीको टिमलाई आइसल्याण्ड चुनौती बनेर उभिन सक्ने देखिन्छ । 
त्यस्तै समूहमा रहेको चौथो टिम नाइजेरिया हो । अफ्रिकी क्षेत्रको छनोटमा समूह ‘बी’को विजेता बनेको नाइजेरियाको यो लगातार तेश्रो विश्वकप सहभागिता हो ।  छैटौं पल्ट विश्वकप खेल्न लागेको नाइजेरिया सन् १९९४, १९९८ र सन् २०१४ को विश्वकपमा दोश्रो चरणसम्म पुगेको थियो । २०१४ को विश्वकपमा एउटै समूह मा रहेकाे अर्जेन्टिनासँग नाइजेरियाले उत्कृष्ट प्रदर्शन गरेको थियो । समूह एफबाट यी दुबै टिम अन्तिम १६ मा पुगेका थिए। समूह चरणमा अर्जेन्टिनाले नाइजेरियालाई ३-२ ले हराएको थियो ।
ल्याटिन अमेरिकी क्षेत्रको छनोटमा अन्तिम खेलमा इक्वेडरलाई ३–१ ले हराउँदै लियोनेल मेसीको टिम अर्जेन्टिना लगातार १२ औं पल्ट विश्वकपमा छानिएको हो । इक्वेडरसँगको यो खेल नजितेको भए सन् १९७८ र १९८६ को विजेता अर्जेन्टिना विश्वकपमा छानिने थिएन । विश्वकप २०१८ मा समेत गरी अर्जेन्टिनाको १७ औं सहभागिता हुनेछ । विश्वका स्टार फुटबलरले भरिएको टिम भए पनि आइसल्याण्ड, क्रोएसिया, नाइजेरियाले अर्जेन्टिनालाई रोक्ने हो कि भन्ने उनीहरुको प्रदर्शनबाट आंकलन गर्न सकिन्छ । त्यसैले पनि यो पटकको विश्वकपको ग्रुप अफ् डेथ  नै नभनिए पनि समूह ‘डी’ लाई  कठिन समूहको रुपमा लिन सकिन्छ । 
–एजेन्सीहरुको सहयोगमा
