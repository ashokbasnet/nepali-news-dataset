फिफा वरियतामा नेपाल १० स्थान तल झर्‍यो

काठमाण्डौं, पुष ६ - अन्तर्राष्ट्रिय फुटबल महासंघ फिफाले निकालेको नयाँ वरियतामा नेपाल १० स्थान तल झर्दै १ सय ५३ औं स्थानमा पुगेको छ । यसअघि मंसिर ७ गते फिफाले निकालेको वरियतामा नेपाल १ सय ७७ अंक सहित १ सय ४३ औं स्थानमा थियो । तर अहिले भने नेपालको १ सय ४४ अंक मात्र छ ।

 

१० स्थान तल झरे पनि नेपाल दक्षिण एशियाली क्षेत्रमा सबैभन्दा माथि छ ।  दक्षिण एशियाली क्षेत्रको बंगलादेश १५ स्थान तल भर्दै १ सय ५७ औं स्थानमा पुगेको छ । भारत १ सय ६२ औ स्थानमा कायम छ । माल्दिभ्स ७ स्थान तल झर्दै १ सय ७३ औं स्थानमा पुगेको छ ।

पाकिस्तान ५ स्थान तल झर्दै १ सय ७९ औं स्थानमा झरेको छ । श्रीलंका ४ स्थान तल झरेर १ सय ८० औं स्थानमा पुगेको छ । भूटान ४ स्थान तल झर्दै २ सय २ औं स्थानमा छन् ।

१५ सय ६४ अंक सहित स्पेन पहिलो तथा १३ सय ६५ अंकका साथ नेदरल्याण्ड दोश्रो स्थानमा कायम छन् । एशियाली देश जापान १९ औं स्थानमा कायम छ ।
