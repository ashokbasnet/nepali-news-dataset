आइपिएल क्रिकेटको उदघाटन युएईमा समापन भारतमा

फागुन २८ - यस वर्षको इन्डियन प्रिमियर लिग आइपिएल क्रिकेटको उदघाटन युएईमा र समापन भारतमा हुने भएको छ ।
आइपिएल क्रिकेट र भारतको लोकसभा चुनाव एउटै समयमा हुन लागेका कारण सरकारले क्रिकेटका लागि सुरक्षा दिन नसक्ने बताएपछि आइपिएल आयोजक भारतीय क्रिकेट कन्ट्रोल बोर्ड बिसिसिआइले आइपिएलको उदघाटनसहितका १६ वटा खेल खेल युएईमा पनि गर्ने निर्णय गरेको हो ।
बिसिसिआईले कम्तीमा पनि ४० वटा खेल भारतमा गराउने प्रयास गर्ने बताएको छ । तर त्यसको टुंगो छैन । भारतका गृहमन्त्री सुशीलकुमार सिन्देसँगको छलफलपछि यसको टुंगो लाग्ने बिसिसिआईले जनाएको छ । गृहमन्त्रालयले अनुमति नदिएमा अरु खेल बंगलादेशमा पनि हुन सक्ने बिसिसिआईको भनाई छ ।
यसअघि आइपिएल क्रिकेट अप्रिल ९ देखि जुन ३ तारिखसम्म हुने तय भएपनि अब प्रतियोगिता अप्रिल १६ तारिखमा सुरु भएर जुन १ तारिखमा सकिने छ । सन् ८० र ९० को दशकमा भारतीय क्रिकेटका लागि युएई लोकप्रिय ठाउँ थियो । तर पछि भारतीय खेलाडीले युएईमा खेल्न अस्वीकार गर्दै आएका थिए ।
यसअघि सन् २००९ मा पनि चुनावका कारण आइपिएल क्रिकेट दक्षिण अफ्रिकामा आयोजना गरिएको थियो । यस पटकको आइपिएलमा ८ टिम सहभागी छन् । प्रतियोगिताका क्रममा जम्मा ६० वटा खेल हुन्छन् । गृहमन्त्री सिन्देले क्रिकेटका लागि सुरक्षा दिन नसक्ने बताएपछि बिसिसिआई बैकल्पिक स्थानको खोजीमा थियो ।
- भारतीय सञ्चार माध्यमको सहयोगमा
