आर्सनललाई टोटनह्यामले रोक्यो

कात्तिक २२ – टोटनह्यामले इंग्लिस प्रिमियर लिगमा आफ्नो अपराजित यात्रा कामय राखेको छ । लिग अन्तर्गत आइतबार राति भएको खेलमा टोटनह्यामले शीर्ष स्थानको होडमा रहेको आर्सनललाई १–१ को बराबरीमा रोक्दै प्रिमियर लिगमा अपराजित यात्रा कायम राखेको हो । बराबरीले शीर्ष स्थानमा जाने वा शीर्ष स्थानको लिभरपुलसँग अंक बराबरी गर्ने आर्सनलको इच्छामा भने धक्का लागेको छ । ४२ औं मिनेटमा टोटनह्यामका केविन विम्मरले आत्मघाती गोल गरेपछि आर्सनलले अग्रता लिएको थियो । तर ५१ औं मिनेटमा पाएको पेनाल्टीको अवसरलाई सदुपयोग गर्दै ह्यारी केनले टोटनह्यामका लागि बराबरी गोल फर्काए । बराबरी पछि चौथो स्थानमा झरेको आर्सनलको तेस्रो स्थानको म्यानचेस्टर सिटी समान २४ अंक छ । पाँचौं स्थानको टोटनह्यामको २१ अंक छ । राति भएका अरु खेलमा वेष्ट ब्रोमले लिसेस्टर तथा हल सिटीले साउथह्यामप्टनलाई सामान २–१ ले हरायो ।
