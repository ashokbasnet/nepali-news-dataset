आइपिएल : छोराका लागि सेहबागको शतक

जेठ १७ - इण्डियन प्रिमियर लिग आइपिएल क्रिकेटको जारी सिजनमा दोश्रो शतक किंग्स इलाभेन पञ्जावका विरेन्द्र सेहबागले बनाएका छन् ।
शुक्रबार राती भएको चेन्नई सुपर किंग्स विरुद्धको खेलमा उनले ५८ बलमा १ सय २२ रन बनाए ।
यसअघि पन्जाबविरुद्धको खेलमा मुम्बई इण्डियन्सका लेण्डल सिमोन्सले शतक हानेका थिए ।
मुम्बईको बाङखडे स्टेडियमा शतक पुरा गर्ने क्रममा सेहबागले १२ चौका र ८ छक्का हानेका थिए । उनी १८ दशमलव १ ओभरमा टिमको स्कोर २ सय ११ भएको बेला आशिष नेहराको बलमा फाप डु प्लेसीबाट क्याच आउट भए । आइपिएलमा उनको यो उच्च स्कोर पनि हो । सेहबागले २०११ मा दिल्ली डेयर डेभिल्सबाट शतक पुरा गर्ने क्रममा १ सय १९ रन बनाएका थिए ।
सेहबागले आइपिएलको जारी सिजनका १६ खेलमा ४ सय ४८ रन बनाएका छन् । आइपिएलमा उनले अहिलेसम्म ९५ खेल खेल्दै २ हजार ६ सय २२ रन बनाएका छन् । जसमा २ शतक र १६ अर्ध शतक सामेल छ । शतक पुरा गरेपछि सेहबागले छोरा र श्रीमतीकालागि आफूले खेलेको बताए । आफूले राम्रो खेल्न नसकेका कारण छोरालाई स्कूलमा उसका साथीले जिस्क्याउने गरेको भन्दै सेहबागले यो प्रदर्शनले छोराको इज्जत जोगिएको ठट्यौली प्रतिक्रिया दिए ।
उनले आज आफ्नो दिन रहेको र त्यसको मुल्य चेन्नईले चुकाउनु पर्ने चेतावनी पनि दिएका थिए । उनले आइतबार हुने फाइनलमा कोलकाता नाइट राइडर्स विरुद्ध अझै राम्रो खेल्ने पनि बताए ।
२५ बलमा रैनको ८७ रन
सेहबागको शतकको मद्दतमा पञ्जावले २ सय २६ रन बनाएपछि लक्ष्य पछ्याउने क्रममा चेन्नईका सुरेश रैनाले २५ बलमा ८७ रन ठोकेका थिए । रैनाले ८७ रन बनाए पनि उनको टिम २४ रनले पराजित भयो ।
रैनाले प्रविन्दर अवानाको एउटै ओभरमा ५ चौका (नो बलमा पनि चौका) र २ छक्का हान्दै ३३ रन बटुलेका थिए । ६ दशमलव १ ओभरमा टिमको स्कोर १ सय रन पुगेको बेला रैनालाई जर्ज बेलीले तेश्रो विकेटका रुपमा रनआउट गरे । तेश्रो नम्बरमा ब्याटिङ गर्न आएका रैनाले १२ चौका र ६ छक्का हानेका थिए ।
