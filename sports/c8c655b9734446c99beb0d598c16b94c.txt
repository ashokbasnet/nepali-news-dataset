मध्यपुरलाई हिमालयन ब्रुअरीको साढे १३ लाखको प्रायोजन

काठमाडौं, बैशाख ४ - मध्यपुर युथ एशोसिएसनलाई एक वर्षका लागि हिमालयन ब्रुअरी लिमिटेडले प्रायोजन गर्ने भएको छ । काठमाडौंमा भएको कार्यक्रममा प्रायोजन सम्बन्धी सम्झौतामा सोमवार मध्यपुर युथ एशोसिएसनका अध्यक्ष उपेन्द्रमान सिंह र ब्रुअरीका प्रमुख कार्यकारी अधिकृत किशोर भट्टराईले हस्ताक्षर गर्नुभएको छ ।

 

सम्झौता अनुसार हिमालयन ब्रुअरीले मध्यपुर युथ एशोसिएसनलाई यो वर्ष १३ लाख ६० हजार रुपैयाँ बराबरको सहयोग गर्ने छ भने मध्यपुर युथ एशोसिएसनको नामको अगाडी हिमालय ब्रअरीको उत्पादनको नाम आईसबर्ग जोडिने छ । ब्रुअरीले मध्यपुरलाई ८ लाख रपैयाँ नगदै दिने छ भने अरु रकम क्लवको प्रमोसनका लागि खर्च गरिने छ ।

हिमालयन ब्रुअरीले गतवर्ष मध्यपुर युथ एशोसिएसनले आयोजना गरेको फुटबल प्रतियोगिताका लागि ५ लाख २० हजार रुपैयाँ दिएको थियो । हिमालयन ब्रुअरीसँगको सम्झौता पछि मध्यपुर युथ एशोसिएसनका अध्यक्ष सिंहले अब हरेक वर्ष आइसबर्ग गोल्ड कप फुटबल प्रतियोगिता आयोजना गर्ने प्रतिवद्धता जनाउनुभयो ।
