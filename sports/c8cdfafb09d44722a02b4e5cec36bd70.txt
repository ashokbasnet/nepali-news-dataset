राष्ट्रिय खेलकुदको खर्च विवरण छानवीन गर्न समिति गठन

काठमाडौं, बैशाख ७ - संसदको सार्वजनिक लेखा समितिले छैटौँ राष्ट्रिय खेलकुद प्रतियोगितामा भएको सबै  खर्च विवरण छानवीन गर्न पाँच सदस्यीय समिति गठन गरेको छ । समितिको विहीवार बसेको बैठकले समितिका सदस्य भानुभक्त जैसीको संयोजकत्वमा कमला पन्त, अल्लाहउद्दीन अन्सारी, प्रमोद गुप्ता र टेकबहादुर बस्नेत सदस्य रहेको छानवीन समिति गठन गरेको हो ।

 

चैत १२ गते बसेको समितिको बैठकले धनगढी र महेन्द्रनगरमा भएको छैटौ राष्ट्रिय खेलकुद प्रतियोगितामा भएको सबै खर्चको फाँटबारी सहितको पेश्की फछ्र्योट चैत २० गतेभित्र गरी त्यसको जानकारी समितिलाई गराउन निर्देशन दिएको थियो । समितिका सभापति रामकृष्ण यादवले अघिल्लो बैठकको निर्णया अुनसारसबै प्रतिवेदन नपाएकोले भौतिक संरचनाको स्थलगत अध्ययन गरी वैशाख मसान्तसम्म प्रतिवेदन पेस गर्ने गरी छानवीन समिति गरिएको जानकारी दिनुभयो  ।

छानवीन समितिले  तीन वर्षदेखिको राष्ट्रिय खेलकुद परिषद्को सबै आय–व्यय विवरण समेत खोज्न कार्यादेश पाएको छ । मन्त्रालयका सचिव सुशील घिमिरेले छैटौँ खेलकुद प्रतियोगिता सम्पन्न गर्न कुल २७ करोड ७१ लाख निकासा भएको र त्यसमध्ये१७ करोडको लेखापरीक्षण भइसकेको जानकारी दिनुभयो । राष्टिय खेलकुद परिषद्का सदस्य सचिव युवराज लामाले प्रतियोगिता खेलकुद नीतिअनुसार नै सम्पन्न भएको र कुनै अनियमितता नभएको दाबी गर्नुभयो ।
