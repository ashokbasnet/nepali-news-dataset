पौडी टोली दुबई प्रस्थान

काठमाडौं, भदौ ९ - युएईको दुबईमा हुने चौधौं फिना विश्व जुनियर पौडी च्याम्पियनसिपमा भाग लिन ३ खेलाडीसहित ४ सदस्यीय नेपाली टोली आइतबार त्यसतर्फ प्रस्थान गरेको छ ।
अगष्ट २६ देखि ३१ तारिखसम्म हुने उक्त प्रतियोगिताको पुरुष ५० र एक सय मिटर फ्रिस्टायलमा मिराज प्रजापतिले प्रतिस्पर्धा गर्नेछन् ।
महिलाको ५० र एक सय मिटर फ्रिस्टायलमा सोफिया शाह र दुई सय मिटर फ्रिस्टायलमा अदिती धिताले भाग लिने छन् ।
यस प्रतियोगितामा ६ राष्ट्रिय कीर्तिमानधारी शिरीष गुरुङले पनि भाग लिने तय भएको थियो । अन्तिममा स्कुलबाट विदा नमिलेपछि शिरीषको नाम प्रतियोगिताबाट फिर्ता लिइएको नेपाल पौडी संघका अध्यक्ष अशोक वज्राचार्यले जनाएका छन् ।
टोली नेतामा पौडी संघका सदस्य रत्न महर्जन रहेका छन् । टोलीलाई सफलताको शुभकामना दिदै राष्ट्रिय खेलकुद परिषद्का सदस्य–सचिव युवराज लामाले बिदाइ गरे ।
