मुर्रे र वावरिन्काले जिते, सेरेनाले बनाइन् कीर्तिमान

भदौ १९ – बेलायती एण्डी मुर्रे युएस ओपन टेनिसको चौथो चरणमा प्रवेश गरेका छन् । आइतबार बिहान भएको खेलमा इटालीका जर्नीम्यान पाओलोलाई हराएर मुर्रेले चौथो चरणमा स्थान बनाएका हुन् । विश्व नम्बर दुई २९ वर्षका मुर्रेले ४० औं बरियताका ३४ वर्षका पाओलोलाई ७–६, ५–७, ६–२ र ६–३ को सेटमा हराएका हुन् । रियो ओलम्पिकमा स्वर्ण पदक जितेका मुर्रेले अन्तिम १६ मा ग्रिगोर दिमित्रोवसँग प्रतिस्पर्धा गर्ने छन् । यस्तै तेस्रो बरियताका स्टानिसलास वावरिन्का पनि अन्तिम १६ मा पुगेका छन् । आइतबार बिहान भएको खेलमा डान इवान्सलाई कठिन सेटमा हराएर वावरिन्काले अन्तिम १६ मा स्थान बनाएका हुन् । इवान्स वावरिन्का सँग ६–४, ३–६, ७–६, ६–७ र २–६ को सेटमा पराजित भएका हुन् । यस्तै महिला एकल तर्फ अमेरिकी सेरेना विलियम्स अन्तिम १६ मा पुगेकी छन् । विश्व नम्बर एक सेरेनाले स्वीडेनकी जोहान्ना लार्सनलाई ६–२ र ६–१ को सेटमा हराएर चौथो चरणमा स्थान बनाएकी हुन् । सेरेनाले ग्राण्डसलामका तीन सय सात खेल जितेर कीर्तिमान पनि बनाएकी हुन् । युएस ओपन अन्तर्गत लार्सनमाथिको जित ग्राण्डसलाममा सेरेनाको तीन सय सातौं जित हो । उनले मार्टिना नावराटिलोभाले बनाएको महिला तर्फ मुख्य प्रतियोगितामा धेरै खेल जित्ने कीर्तिमान भंग गरेकी हुन् ।
