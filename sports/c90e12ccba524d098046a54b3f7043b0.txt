एसिसी प्रिमियर लिग: हङकङलाई हराउँदै नेपाल एसिसी च्याम्पियनसिपमा छनौट

काठमाडौ, वैशाख २२ – (अपडेट) एसिसी प्रिमियर लिग क्रिकेटमा हङकङलाई ७ विकेटले हराउँदै नेपाल एसिसी च्याम्पियनसिपका लागि छनौट भएको छ ।
एसिसी च्याम्पियनसिप आउँदो डिसेम्बरमा युएईमा हुने छ ।
डक वर्थ लुईस मेथड अनुसार जितका लागि ३८ ओभरमा १ सय ४४ रन बनाउनु पर्ने लक्ष्य पाएको नेपालले निर्धारित लक्ष्य २३ बल बाँकी छँदै ३ विकेट गुमाएर भेट्टायो ।
सुरुमा हङकङले दिएको १ सय ८२ रनको लक्ष्य पच्छाएको नेपालले २७ दशमलव ४ ओभर खेल्दै ३ विकेट गुमाएर १ सय २१ रन बनाएको अवस्थामा पानी परेपछि खेल केहीबेर रोकिएको थियो ।
पछि पानी रोकिएकाले खेललाई ३८ ओभरमा घटाई नेपाललाई १ सय ४४ रन बनाउनु पर्ने नयाँ लक्ष्य दिईएको हो । जुन लक्ष्य नेपालले ३४ दशमलव १ ओभरमा पुरा गरेको हो । नेपालका पारस खड्का ४३ र शरद भेषवाकर १९ रनमा नटआउट रहे । नेपालका नरेश बुढाऐर ४१ रन बनाउँदै आउट भए । यस्तै सुवास खकुरेल १६ र ज्ञानेन्द्र मल्ल १५ रनमा आउट भए ।
यसअघि मलेशियाको क्वालालाम्पुरमा रहेको वायुमास ओभल मैदानमा टस हारेर ब्याटिङको निम्तो पाएको हङकङले ४१ दशमलब ५ ओभरमा १ सय ८१ रन बनाएर अलआउट भयो । नेपालका सोमपाल कामीले ४ विकेट लिए भने बसन्त रेग्मीले ३ तथा राष्ट्रिय टिमबाट डेब्यु गरेका आरिफ सेखले ९ ओभर बलिङ गर्दै एक मेडन राखेर महत्वपुर्ण २ विकेट लिए । १  सय ६ रन बनाएका हङकङका ओपनर ईरफान अहमदलाई ४१ औ ओभरको पाँचौ बलमा बसन्त रेग्मीले १० औ विकेटको रुपमा शक्ति गौचनबाट क्याच गराए ।
सोमबार नै भएका अरु खेलमा अफगानिस्तान र युएई विजयी भएका छन् । अफगानिस्तानले ओमानलाई ५ विकेटले हरायो भने युएईले घरेलु टोली मलेशियालाई ६ विकेटले पराजित गरेको छ । नेपालले बुधबार अफगानिस्तानसँग खेल्ने छ ।  अफगानिस्तान र ओमान पनि एसिसी च्याम्पियनसिपका लागि छनौट भइसकेका छन् ।
