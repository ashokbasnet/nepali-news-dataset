विश्वकप क्रिकेट : भारतद्वारा पाकिस्तान ७६ रनले पराजित

काठमाडौं फागुन ३ - (अपडेट) विश्वकप क्रिकेटको चौथो खेलमा भारतले पाकिस्तानलाई ७६ रनले हराएको छ । ३ सय १  रनको लक्ष्य पाएको पाकिस्तानले ४७ ओभरमा अलआउट हुनुअघि २ सय २४ रन मात्र बनाउन सक्यो । पाकिस्तानका मिसवाह उल हकले ७६,  अहमद सेहजादले ४६ रन बनाए । भारतका मोहम्मद सामीले ४ विकेट लिए । यसअघि अष्ट्रेलियाको एडिलेडमा टस जितेर ब्याटिङ्ग रोजेको भारतले निर्धारित ५० ओभरमा ७ विकेट गुमाउँदै ३ सय रन बनाएको हो । भारतका विराट कोहलीले १ सय ७ रन बनाए । यस्तै सुरेश रैनाले ७४ र शिखर धवनले ७३  रन बनाए । यसबाहेक महेन्द्र सिंह धोनीले १८ र रोहित शर्माले १५ रन जोडे ।
४८ औं ओभरको अन्तिम बल र ४९ औं ओभरका सुरुका २ बलमा भारतले लगातार ३ विकेट गुमाएको थियो । पाकिस्तानका सोहिल खानले ५ तथा वाहव रियाजले एक विकेट लिए । योसहित विश्वकप क्रिकेट प्रतियोगितामा भएका सबै ६ खेल भारतले जितेको छ ।
इन्फोग्राफ सौजन्य : ग्राफनेपाल
