एनसेल यूथ फूटबल प्रतियोगिता चैत २८ देखि

काठमाडौं, चैत २३ – अखिल नेपाल फूटबल संघ (एन्फा) ले चैत २८ गतेदेखि जनकपुरमा एनसेल यूथ फूटबल प्रतियोगिता गर्ने भएको छ । एनसेलको प्रायोजनमा हुने प्रतियोगितामा १५ वर्ष मुनिका खेलाडिले भाग लिनेछन् ।

प्रतियोगितामा ५ विकास क्षेत्र र सशस्त्र बलको युवा टीम गरी ६ वटा टीमले भाग लिने एन्फाले जनाएको छ ।

फागुन ४ गतेदेदखि २५ गतेसम्म नेपालका ४२ जिल्लामा भएको जिल्ला स्तरीय प्रतियोगिताबाट उत्कृष्ट भएका खेलाडिहरुबाट क्षेत्रीय टीम बनाईनेछ ।

यो प्रतियोगिताका उत्कृष्ट प्रतिभावान युवा खेलाडी छनौट गरी सन् २०१३ मा संचालन हुने दोश्रो साफ यु–१६ च्याम्पियनसीप र एएफसी युथ यु–१६ च्याम्पियनसीप २०१४ अन्तर्गत छनौट चरण जस्ता अन्तराष्ट्रिय प्रतियोगितामा प्रतिनिधित्व गर्ने टीम बनाउने एन्फाले जनाएको छ ।

एनसेल यूथ फूटबल प्रतियोगिताको विजेताले एक लाख  र उपविजेताले ५० हजार रुपैयाँ पुरस्कार पाउनेछ । साथै प्रतियोगितामा उत्कृष्ट खेल प्रदर्शन गर्ने फरवार्ड, मिडफिल्ड, डिफेन्स र गोलकीपरका साथै उत्कृष्ट प्रशिक्षक गरी ५ विधामा ५ जनालाई विशेष पुरस्कार दिइने एन्फाका महासचिव धीरेन्द्र प्रधानले जानकारी दिनुभएको छ ।
