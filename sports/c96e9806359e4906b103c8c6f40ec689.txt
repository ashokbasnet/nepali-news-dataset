ट्वेन्टी–ट्वेन्टी विश्वकप : ३१४ छक्का, ६४ अर्धशतक र ९,७३२ रन

चैत २३ – वेष्ट इन्डिजले इंग्ल्याण्डलाई चार विकेटले हराउँदै उपाधि जितेसँगै आइसिसी ट्वेन्टी–ट्वेन्टी विश्वकप क्रिकेट आइबार राति सकियो । वेष्ट इन्डिजले दोस्रो पटक उपाधि उचालेको हो । यो विश्वकपमा पूरुष तर्फ सहभागी विभिन्न देशका दुई ११ खेलाडीले ब्याटिङ गरे । यी खेलाडीले प्रतियोगिता भरमा जम्मा ९ हजार सात सय ३२ रन बनाए । यो प्रतियोगितामा तीन सय १४ छक्का तथा ६४ अर्धशतक बन्यो । यस्तै प्रतियोगिताभरमा चार सय २१ विकेट गएको आइसिसीले जनाएको छ ।
दुई सय ९५ रन बनाएका बंगलादेशका तमिम इकबाल सर्वाधिक रन बनाउने खेलाडी हुन् । यस्तै १२ विकेट लिएका अफगानिस्तानका मोहम्मद नाबी सर्वाधिक विकेट लिने खेलाडी हुन् ।
३३ खेलाडीले एक रन पनि जोड्न सकेनन् भने एक सय भन्दा बढी रन बनाउने खेलाडी २९ जना रहे । महिला विश्वकप तर्फ यो पटक सबै खेलमा गरेर पाँच हजार दुई सय ९४ रन भएको छ ।
