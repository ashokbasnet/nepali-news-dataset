थ्रीस्टारले मैदान बाहिर फुटबल खेलेको प्रशिक्षक केसीको आरोप

काठमाडौं, चैत ३ - फ्रेण्ड्स क्लवका प्रशिक्षक मेघराज केसीले थ्रीस्टार क्लवले मैदान बाहिर फुटबल खेल्न लागेको आरोप लगाएका छन् । 
थ्रीस्टारका प्रशिक्षक प्रदीप हुमागाईंले शुक्रवारको  खेलपछि पत्रकार सम्मेलनमा शनिवार हुने मनाङ मर्स्याङ्दी क्लवविरुद्धको खेलमा फ्रेण्ड्स क्लवले फिक्सिङ गर्ने आरोप लगाएका थिए ।
हुमागाईंलेले घुमाउरो भाषामा शुक्रवार भनेका थिए ‘यसअघि पनि हामीले नेपालको फुटबल देखेकैं हौं । भोलीको खेलमा फ्रेण्ड्स हार्न सक्छ ।’
तर उनको अनुमान विपरित शनिवारको खेलमा फ्रेण्ड्सले मनाङलाई २–२ को बराबरीमा रोकेको छ । मनाङलाई बराबरीमा रोकेको खेल पछिको पत्रकार सम्मेलनमा प्रशिक्षक केसीले भने ‘थ्रीस्टार क्लवजस्तो प्रतिष्ठित क्लवका प्रशिक्षकले त्यस्तो भन्नुहोला जस्तो मलाई लाग्दैन, यदि भनेकै हो भने थ्रीस्टारले फुटबल मैदानमा होइन, मैदान बाहिर खेल्न लागेको छ ।’
प्रशिक्षक केसीले मैदान बाहिर पनि खेल्न खोज्ने टिम एक दुई वर्षमा आफैं पतन भएर जाने भविष्यवाणी समेत गरे । उनले भने ‘फुटवल मैदानमा खेल्नुपर्छ । अन्यत्र खेलियो भने त्यसले नेपाली फुटवलको बिकास गर्दैन ।’
शनिवारको खेलमा मनाङले फ्रेण्ड्सलाई हराएको भए लिगको उपाधि जित्ने उसको संभावना बलियो हुन्थ्यो । यो तथ्यलाई राम्रारी बुझेका थ्रीस्टारका प्रशिक्षकले मनाङ र फ्रेण्ड्स दुवै क्लवमाथि मनोवैज्ञानिक दवाव बनाउन पनि शुक्रवार फिक्सिङको आशंका गरेको अनुमान मनाङका प्रशिक्षक छिरिङ्ग लोप्साङ्गले गरे ।
लोप्साङ्गले अनावश्यक हल्लाले खेलमा असर परेको बताए । ‘यस्ता हल्लाले खेलाडीहरुमा मनोवैज्ञानिक असर पर्छ ।’ उनले भने ‘फ्रेण्ड्सले यो म्याचलाई यति महत्वपूर्ण लिदैंनथ्यो होला यदि थ्रीस्टारका प्रशिक्षकले फिक्सिङको आरोप नलगाएको भए ।’
थ्रीस्टारका प्रशिक्षकले मनोवैज्ञानिक असर पार्न सफल भएको भन्दै लोप्साङले अब आफूहरुले उपाधि जित्न अरु टिमको भर पर्नु पर्ने बताए । ‘आजको खेल जितेको भए उपाधि जित्ने जिम्मा हाम्रो हातमा हुन्थ्यो ।’ उनले थपे ‘अब हामीले जित्न अरु टिमको नतिजामा पनि भर पर्नु पर्छ ।’
