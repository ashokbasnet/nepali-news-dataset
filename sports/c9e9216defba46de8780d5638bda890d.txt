पिएसजीलाई १५ अंकको अग्रता

मंसिर १३ – फ्रेन्च लिग वान फुटबलमा शीर्ष स्थानको पेरिस सेन्ट जर्मेन पिएसजीले १५ अंकको अग्रता कायम गरेको छ । शनिबार राति भएको खेलमा पिएसलीले ट्रोयसलाई ४–१ ले हराएको हो । पेरिसमा एक सय ३० ज्यान जाने गरी भएको आक्रमणपछि पहिलो पटक पिएसजीले आफ्नो घरेलु मैदानमा खेलेको हो । खेल सुरु हुनुपूर्व आक्रमणमा ज्यान गुमाएकाको सम्झनामा एक मिनेट मौन धारण गरिएको थियो भने खेलाडी तथा दर्शकले फ्रान्सको राष्ट्रिय गान पनि गाएका थिए । पिएसजीका लागि २० औं मिनेटमा एसिशन काभानी, ५८ औं मिनेटमा जाल्टन इब्राहिमोविच, ६७ औं मिनेटमा लेभिव कुर्जावा र ८४ औं मिनेटमा जिन केभिन अगस्टिनले एक एक गोल गरे । ट्रोयसका लागि ९० औं मिनेटमा थोमस आयासाले एक गोल फर्काए । जितपछि पिएसजीको १५ खेलबाट ४१ अंक भएको छ । दोस्रो स्थानमा रहेको एन्जर्सको समान १५ खेलबाट २६ अंक छ । एन्जर्सले शनिबार राति नै भएको खेलमा लिलेलाई २–० ले हराएको थियो । पुछारमा रहेको ट्रोयसको १५ खेलबाट पाँच अंक छ । 
– एजेन्सीको सहयोगमा
