लिभरपुलको प्रभावशाली जित, पुग्यो अन्तिम १६ नजिक

कात्तिक १६ – च्याम्पियन्स लिग फुटबलको समूह चरण अन्तर्गत बुधबार राति भएको खेलमा लिभरपुलले प्रभावशाली जित दर्ता गरेको छ । समूह ‘ई’ अन्तर्गत भएको खेलमा जित निकालेको इंग्लिस क्लब लिभरपुल नकआउट चरणमा नजिक पुगेको हो । घरेलु मैदानमा भएको खेलमा लिभरपुलले एनके मारिबोरलाई ३–० ले हराएको हो । लिभरपुलको जितमा मोहम्मद सालह, एम्र क्यान र ड्यानियल स्टुरेजले गोल गरे । पहिलो हाफमा गोलरहित बराबरी भएको खेलमा लिभरपुलले तीनै गोल दोस्रो हाफमा गर्‍यो । ४९ औं मिनेटमा सालह, ६४ औं मिनेटमा क्यान र ९० औं मिनेटमा स्टुरेजले गोल गरे । यहि समूहको अर्को खेलमा सेभिल्लाले स्पार्टक मस्कोलाई २–१ ले हरायो । लिभरपुलको ८ तथा सेभिल्लाको सात अंक भएको छ । यस्तै समूह ‘जी’ अन्तर्गत भएको खेलमा बेसिक्टास र मोनाकोले १–१ को बराबरी खेले । एफसी पोर्टोले आरबी लेइप्जिगलाई ३–१ ले हरायो ।
