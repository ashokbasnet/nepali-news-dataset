राखेपमा खुला प्रतिष्पर्धाबाट सदस्यसचिव : मन्त्री पौडेल

नेपालगन्ज, वशाख ४ –  युवा तथा खेलकुद मन्त्री पुरुषोत्तम पौडेलले खेलकुद सम्बन्धि नयाँ कानुन बनेसँगै राष्ट्रिय खेलकुद परिषदमा नयाँ सदस्य सचिव आउने बताउनुभएको छ ।
नेकपा एमाले बाँके जिल्ला पार्टी कार्यालयमा बिहीबार भएको कार्यक्रममा पौडेलले खेलुकद सम्बन्धि कानुन आएपछि खुला प्रतिष्पर्धाबाट सदस्यसचिव चयन गर्ने बताउनुभयो । सरकारले ३÷४ महिनाभित्र नयाँ खेलकुद ऐन ल्याउने तयारी गरिरहेको उहाँको भनाइ छ ।
उहाँले राजनीतिक रुपमा फरक पार्टीका भएकाले आफू र वर्तनमा सदस्यसचिव युवराज लामाबीच कामको क्रममा केही समस्या रहेको बताउनुभयो ।
सदस्यसचिव लामालाई नैतिकताका आधारमा राजिनामा दिन आफूले आग्रह गरिसकेको भन्दै मन्त्री पौडेलले लामाले नयाँ खेलकुद ऐन आउनुभन्दा पहिले नै राजिनामा दिएमा खेलुकद बुझेको व्यावसायिक व्यक्तिलाई कार्यकारी प्रमुख बनाउने दावी गर्नुभयो ।
नेपाल क्रिकेट संघको विरोधमा राष्ट्रिय टिमका सम्पूर्ण खेलाडीहरु आन्दोलनमा उत्रीनुले क्यानको टिम सक्षम छैन भन्ने सन्देश गएको मन्त्री पौडेलको भनाइ छ ।
