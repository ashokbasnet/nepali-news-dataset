अफगानिस्तान विश्वकपका लागि छनौट, पपुवा न्युगिनी ६ विकेटले पराजित

काठमाडौं, साउन ७ – अफगानिस्तान ट्वेण्टी–ट्वेण्टी विश्वकप क्रिकेटका लागि छनौट भएको छ । बिहीबार भएको प्लेअफमा पपुवा न्यगिनीलाई ६ विकेटले हराउँदै अफगानिस्तानले अर्को वर्ष भारतमा हुने विश्वकप प्रतियोगिताका लागि स्थान पक्का गरेको हो । १ सय २८ रनको लक्ष्य अफगानस्तानले १८ दशमलव २ ओभरमा ४ विकेट गुमाएर भेट्टाएको हो । अफगानिस्तालाई जिताउन नवरुज मंगलले ६५ रन बनाए । पहिलो बलमै मोहम्मद सेहजादको विकेट लिएर उत्कृष्ट सुरुवात गरेपनि पपुवा न्युगिनीका बलरले १ सय २८ रनको लक्ष्य भेट्टाउनबाट अफगानिस्तानलाई रोक्न सकेनन् । टस जितेर पहिले ब्याटिङ गरेको पपुवा न्युगिनीले चाल्र्स अमिनीले ३७ रनको मद्धतमा १ सय २७ रन बनाएको थियो ।
