आइतवारदेखि टेरेसा कप बास्केटबल

काठमाडौं, पुस २८ - पिङग्लास्थानस्थित टेरेसा एकेडेमीको आयोजनामा आइतबारदेखि चौथो टेरेसा कप अन्तरविद्यालय बास्केटबल प्रतियोगिता सुरु हुने भएको छ ।

‘राइज एभव द रिम’ नारा दिइएको प्रतियोगितामा विभिन्न ४ विधामा कुल ३८ टिमको सहभागिता रहने टेरेसाका बास्केटबल प्रशिक्षक एवं इसिए इन्चार्ज आदित्य गुरुङले जनाएका छन् ।

जुनियर ब्वाइज (४ फिट १० इन्च) फुल कोर्टमा हुनेछ भने अन्य तीन विधा थ्री अन थ्री रहेको छ । स्टाफमा ८ टिमले भाग लिने आयोजकले जनाएको छ । त्यस्तै सिनियर ब्वाइज र गल्र्स तथा जुनियर ब्वाइजमा समान १०–१० टिमको सहभागिता रहने छ ।

सिनियर गल्र्स र जुनियर ब्वाइज दुवैमा आयोजक टेरेसा डिफेन्डिङ च्याम्पियन हुन् । स्टाफ र सिनियर ब्वाइज विधा पहिलो पटक राखिएको हो ।

आइतवार पहिलो दिन १० खेल हुनेछन् । उद्घाटन खेल जुनियर ब्वाइजतर्फ टेरेसा र जेनियमबीच हुनेछ । फाइनल माघ ५ मा हुनेछ । खेल आयोजक कै कोर्टमा हुनेछ ।
