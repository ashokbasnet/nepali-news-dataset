कोपा अमेरिका : कोलम्बियाको लगातार दोस्रो जित, क्वाटरफाइनलमा पुग्ने पहिलो टिम

जेठ २६ – अमेरिकामा जारी कोपा अमेरिका फुटबलमा कोलम्बियाले लगातार दोस्रो जित निकाल्दै क्वाटरफाइलनमा प्रवेश गरेको छ । कोलम्बिया यसपटक क्वाटरफाइनलमा पुग्ने पहिलो टिम बनेको छ । समूह ए अन्तर्गत बुधबार बिहान क्यालिफोर्नियामा भएको खेलमा कोलम्बियाले पाराग्वेलाई २–१ ले हराएको हो । कोलम्बियाको जितमा कार्लोस बाका र कप्तान जेम्स रोड्रिग्वेजले एक एक गोल गरे । १२ औं मिनेटमा बाकाले गोल गर्दै कोलम्बियालाई सुरुवाति अग्रता दिलाए । ३० औं मिनेटमा रोड्रिग्वेजले अग्रता दोब्बर पारे । पहिलो हाफमा २–० ले पछि परेको पाराग्वेका लागि ७१ औं मिनेटमा भिक्टर आयालाले एक गोल फर्काए । कोलम्बियाले पहिलो खेलमा आयोजक अमेरिकालाई २–० ले हराएको थियो । पहिलो खेलमा कोस्टारिकासँग गोलरहित बराबरीमा रोकिएको पाराग्वेको एक अंक छ । यसअघि बुधबरा बिहानै भएको खेलमा अमेरिकाले कोस्टारिकालाई ४–० ले हरायो । 
– एजेन्सीको सहयोगमा
