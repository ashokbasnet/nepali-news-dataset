​नाटकीय खेलमा लिसेस्टर बराबरीमा रोकियो

काठमाडौं वैशाख ५ –  इंग्लिस प्रिमियर लिग फुटबल अन्तर्गत आइतबार बेलुकी भएको नाटकीय खेलमा लिग लिडर लिसेस्टर सिटी बराबरीमा रोकिएको छ । लिसेस्टर लिग अंक तालिकाको छैटौं स्थानमा रहेको वेष्टहामसँग २–२ को बराबरीमा रोकिएको हो ।  दोहोरो पहेलों कार्ड पाएर आउट हुनुअघि जेमी भर्डीले गरेको गोलको मद्दतमा ८४ औं मिनेटसम्म १–० को अग्रता लिएको लिसेस्टरले त्यसको २ मिनेट भित्र लगातार २ गोल खाएको थियो । 
वेष्टहामका लागि ८४ औं मिनेटमा एन्डी क्यारोलले पेनाल्टीमार्फत तथा ८६ औं मिनेटमा आरोन ग्रेसवेलले देब्रे खुट्टा मार्फत गोल गरेका थिए । तर इन्जुरी समयमा लियोनार्दो उल्लोवाले पेनाल्टीमार्फत गोल गर्दै लिसेस्टरलाई हार्नबाट जोगाए । 
शीर्ष स्थानको लिसेस्टरले बराबरीपछि ८ अंकको अग्रता लिएको छ र उसले अब लिगमा ४ खेल खेल्न बाँकी छ । लिसेस्टरको ७३ अंक छ भने दोस्रो स्थानमा रहेको टोटनहृयामको ६५ अंक छ र उसले एक खेल कम खेलेको छ ।
