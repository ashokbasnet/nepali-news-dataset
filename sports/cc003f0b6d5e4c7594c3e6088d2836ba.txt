बुफोनले रोके ऐतिहासिक पेनाल्टी

भदौ ४ – इटालियन सिरी ए फुटबलको नयाँ सिजनमा च्याम्पियन युभेन्टस र नापोलीले विजयी सुरुवात गरेका छन् । लिग अन्तर्गत शनिबार राति भएको यो सिजनको पहिलो खेलमा युभेन्टसले कालियरीलाई ३–० ले हराएर प्रभावशाली जितका साथ नयाँ सिजनको सुरुवात गरेको हो । युभेन्टसको जितमा मारिओ मान्जुकी, पाउलो डिबाला र गोन्जालो हेगुइनले गोल गरे । सिरी ए फुटबलमा यही सिजनबाट भिडियो सेसिस्टेन्ट रेफ्री (भिएआर) प्रविधिको प्रयोग गरिएको छ । शनिबार रातिको खेलमा युभेन्टसका एलेक्स सान्ड्रोले फल गरे नगरेको हेर्नका लागि रेफ्री फाबिओ मारेस्काले भिएआर प्रविधिको प्रयोग गरेर कालियरीलाई पेनाल्टी प्रदान गरे । कालियरीका डिएगो फारिएसले पेनाल्टी प्रहार गरे तर युभेन्टसका गोलरक्षक जियानलुइजी बुफोनले गोल हुन दिएनन् । सिरी ए मा ६ सय २० खेल खेलेका बुफोनले भिएआरबाट दिइएको पहिलो पेनाल्टीमा गोल हुन दिएनन् । युभेन्टसले गएको सिजनसहित लगातार छैटौंपटक उपाधि जितेको छ । राति नै भएको अर्को खेलमा नापोलीले हेलास भेरोनालाई ३–१ ले हरायो ।
