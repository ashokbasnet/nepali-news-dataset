रंगशालामा ‘राजनीतिक खेलाडी’ (फोटो फिचर)

सूर्यकुमार क्षेत्री/उज्यालो
काठमाडौं, भदौ २१ – चुनावी माहोलले जिल्लादेखि केन्द्रसम्म तताएको छ । त्यही रापमा अर्को तातो लागेको छ, फुटबलको ।
साफ च्याम्पियनसिपको उपाधिका लागि दशरथ रंगशालामा नेपाली फुटबल हेर्नेको भीडमा राजनीतिक दलका नेतादेखि अरु विशिष्ट व्यक्तिहरु समेत देखिने गरेका छन् ।
देशलाई नै फुटबल लागेपछि उनीहरु पनि चुप लागेर बस्ने कुरा भएन । त्यसैले सबैथोक काम छाडेर नेता र विशिष्ट व्यक्तिहरु पनि रंगशाला पुग्ने गरेका छन् । बिहीवार नेपाल र भारतबीचको प्रतिस्पर्धा हेर्दै थिए पूर्वमन्त्री, नेता, सुरक्षा निकायमा उच्च पदाधिकारीहरु ।
भिआइपी दिर्घामा बसेका उनीहरु घरीघरी जुरुक्क उठ्थे । उत्साहित हुँदै थपडी बजाउँदे । एमाओवादीका जनार्दश शर्मा, टोपबहादुर रायमाझी, काँग्रेसका महामन्त्री प्रकाशमान सिंह, गगन थापा, एमाले नेता केपी ओली, राप्रपा नेपालका अध्यक्ष कमल थापा, प्रहरी महानिरीक्षक कुवेर राना, प्रहरी अतिरिक्त महानिरीक्षक नवराज ढकालको उपस्थितिले रंगशालाको रौनक नै अर्कै बनाइदिएको थियो ।
नेता र विशिष्ट व्यक्तिहरुको उपस्थितिसँगै अपांगता भएकाहरुको उत्साह पनि हेर्न लायक थियो ।
