नेपाल आइसिसी वर्ल्ड क्रिकेट लिग डिभिजन टूमा उक्लियो, डिभिजन थ्रीको उपाधिका लागि युगाण्डासँग खेल्ने

काठमाडौं, कात्तिक १२ - नेपाल आइसिसी वर्ल्ड क्रिकेट लिग डिभिजन टूमा उक्लिएको छ ।  डिभिजन थ्री अन्तरगत बुधबारको खेलमा मलेसियालाई ३६ रनले पराजित गर्दै नेपाल डिभिजन टूमा उक्लिएको हो ।
मलेसियाले प्रस्तुत गरेको १ सय ४३ रनको लक्ष्य पछ्याएर जवाफी व्याटिङ गरेको नेपालले २५ ओभरमा २ विकेट गुमाएर ८९ रन बनाउँदा खेल वर्षाले प्रभावित भएपछि खेलको निर्णय डकवर्थ लुइस नियमका आधारमा लिइएको हो । नेपालले अब डिभिजन थ्रीको उपाधिका लागि बिहीबार युगाण्डासँग खेल्नेछ । नेपालका लागि नरेश बुढायरले नटआउट ४२ तथा उपकप्तान ज्ञानेन्द्र मल्लले ३५ रन बनाए । यस्तै सुवास खकुरेलले ३ तथा कप्तान पारस खड्काले नटआउट १ रन बनाए ।
यसअघि टस जितेर नेपालले पहिले फिल्डिङ रोजेपछि व्याटिङ गरेको मलेसियाले  ४३ दशमलव ३ ओभरमा सबै १० विकेट गुमाएर १ सय ४२ रन बनायो । नेपालका कप्तान पारस खड्काले ४ विकेट लिए । यस्तै भुवन कार्कीले ३, शक्ति गौचनले २ तथा सागर पुनले १ विकेट लिए । मलेसियाका लागि अनवर अरुदिनले ६९ रन बनाए । नेपालका कप्तान पारस खड्का म्यान अफ दी म्याच घोषित भए ।
पाँच खेलमा चारमा जित एकमा हारेको नेपाल ८ अंक सहित शीर्ष स्थानमा रहँदै डिभिजन टूमा उक्लिएको हो । नेपालसँगै युगाण्डा पनि डिभिजन टूमा उक्लिएको छ । चारमा जित र एक मा हार व्यहोरेको युगाण्डाको पनि ८ अंक नै छ तर रनरेटमा नेपाल अघि छ । नेपालले अब आउँदो सन् २०१५ जनवरी १७ देखि नामिबियामा हुने डिभिजन टू क्रिकेटमा नामिबियासँगै केन्या, नेदरल्याण्डस्, क्यानडा र युगाण्डासँग खेल्नेछ ।
