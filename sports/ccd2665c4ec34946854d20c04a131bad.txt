बार्सिलोना सुपर कपको सर्वाधिक सफल क्लब, पाँचौं पटक उपाधि उचाल्यो

साउन २७ – स्पेनिस क्लब बार्सिलोनाले युइएफए सुपर कपको उपाधि जितेको छ । मंगलबार राति जर्जियाको राजधानी टबिलिसीमा भएको खेलमा सेभिल्लालाई ५–४ ले हराउँदै बार्सिलोनाले सुपर कपको  उपाधि जितेको हो ।
खेलको तेस्रो मिनेटमा नै एभर बेनेगाले गोल गर्दै सेभिल्लालाई सुरुवाती अग्रता दिलाए । तर त्यो अग्रता धेरै समय टिक्न सकेन । सातौं मिनेटमा बार्सिलोनाका लियोनल मेस्सीले बराबरी गोल फर्काए । १५ औं मिनेटमा व्यक्तिगत दोस्रो गोल गर्दै मेस्सीले बार्सिलोनालाई २–१ को अग्रता दिलाए । ४४ औं मिनेटमा अलक्यानटारा डु नासिमेन्टोले गोल गर्दै बार्सिलोनाको अग्रता ३–१ मा पुर्‍याए ।
पहिलो हाफमा ३–१ पछि परेको सेभिल्ला दोस्रो हाफमा सुरुमा थप दबाबमा पर्‍यो । ५२ औं मिनेटमा लुइस स्वारेजले गोल गर्दै बार्सिलोनालाई ४–१ को अग्रता दिलाए । तर त्यसपछि सेभिल्ला खेलमा फर्कियो । सेभिल्लाका जोस एन्टोनियो रेयसले ५७ औं मिनेटमा गोल गर्दै खेलाको ४–२ को अवस्थामा ल्याए । ७२ औं मिनेटमा पाएको पेनल्टीलाई समदुपयोग गर्दै सेभिल्लाका केभिन गेमेरो तथा ८१ औं मिनेटमा यभन कोनोप्लेयांकाले गोल गर्दै खेल ४–४ को बराबरीमा ल्याए । निर्धारित ९० मिनेटको खेल ४–४ को बराबरी भएपछि खेल अतिरिक्त समयमा धकेलियो । निकै प्रतिस्पर्धात्मक बनेको सेभिल्ला विरुद्धको खेलमा पेड्रोले अतिरिक्त समयमा गरेको गोल निर्णायक बन्यो । पड्रोले १ सय १५ औं मिनेटमा गोल गर्दै बार्सिलोनालाई उपाधि दिलाए । यो सँगै बार्सिलोनाले पाँचौ पटक सुपर कपको उपाधि उचालेको छ र सुपर कपको सर्वाधि सफल क्लबमा दर्ता भएको छ । इटालियन क्लब एसी मिलानले पनि सुपर कपको उपाधि पाँच पटक जितेको छ । बार्सिलोनाले सन् १९९२, १९९७, २००९, २०११ र यो वर्ष गरी पाँच पटक सुपर कपको उपाधि जितेको हो । यस्तै इटालिएन क्लब एसी मिलानले सन् १९८९, १९९०, १९९४, २००३ र २००७ मा गरी पाँच पटक सुपर कपको उपाधि जितेको हो ।
– एजेन्सीको सहयोगमा
