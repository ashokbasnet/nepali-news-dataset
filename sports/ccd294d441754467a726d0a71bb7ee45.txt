हजार्डले सिजनकै पहिलो गोल गर्दा चेल्सी विजयी

वैशाख १२ – इडेन हजार्डले यो सिजन इंग्लिस प्रिमियर लिगमा पहिलो गोल गर्दा चेल्सीले बोर्नमाउथलाई हरायो । प्रिमियर लिग अन्तर्गत शनिबार राति भएको खेलमा चेल्सीले बोर्नमाउथलाई ४–१ ले हराउँदा हजार्डले दुई गोल गरे । यो सिजन हजार्डले अहिलेसम्म गोल गर्न सकेका थिएनन् । हजार्डले पछिल्लो पटक गएको वर्षको मेमा प्रिमियर लिगमा गोल गरेका थिए । पाँचौं मिनेटमा पेड्रोले गोल गर्दै चेल्सीलाई सुरुवाती अग्रता दिलाए । ३४ औं मिनेटमा व्यक्तिगत पहिलो गरेका हजार्डले चेल्सीको अग्रता दोब्बर पारे । ३६ औं मिनेटमा बोर्नमाउथका एलफिकले एक गोल फर्काए । ७१ औं मिनेटमा विलियनले गोल गर्दै चेल्सीको अग्रता ३–१ मा पुर्‍याए । इन्जुरी समयमा हजार्डले व्यक्तिगत दोस्रो गोल गरेपछि चेल्सी ४–१ ले विजयी भयो । जितपछि नवौं स्थानमा उक्लिएको चेल्सीको ३४ खेलबाट ४७ अंक भएको छ । ३५ खेलबाट ४१ अंक जोडेको बोर्नमाउथ १३ औं स्थानमा छ । 
– एजेन्सीको सहयोगमा
