३ पटकका विश्व च्याम्पियन बक्सर अलीको अन्त्यष्टी

जेठ २९ – तीन पटकका विश्व च्याम्पियन अमेरिकी बक्सर मोहम्मद अलीको अन्त्यष्टी भएको छ ।
गएको शनिबार ७४ वर्षको उमेरमा निधन भएका बक्सर अलीको शुक्रबार राति गृह नगर अमेरिकाको केन्टकीको लुइविलमा एक सर्वधर्म श्रद्धान्जली सभा गरेर अन्त्यष्टी गरिएको हो । श्रद्धान्जली सभामा झण्ड १४ हजार मानिस सामेल भएका थिए । सभामा मुस्लिम, इसाइ, यहुदी तथा अन्य समुदायका मानिस उपस्थित थिए । 
राष्ट्रपति बाराक ओबामाले आफू आउन नसकेपछि श्रद्धान्जली सन्देश पठाउनुभएको थियो । उहाँले अली यो युगकै महान तारा रहेको बताउनुभयो । सन् १९८१ मा व्यावसायीक बक्सिङ खेलबाट सन्यास लिएका अलिले १२ वर्षको उमेरदेखि बक्सिङ खेल्न थालेका थिए । उनी सन् १९६४, १९७४ र १९७८ मा विश्व हेभ्बीवेट् बक्सिङ च्याम्पियन बनेका थिए । 
– एजेन्सीको सहयोगमा
