एसियाली खेलमा पदक जित्ने बिमला भन्छिन् : लुगा मात्र मिल्दो भएको भए

लक्ष्मण कार्की/उज्यालो । काठमाडौं, असोज २६ - १७ औं एशियाली खेलकुदमा नेपालले एउटा काश्य पदक जित्योे ।
तर कराँतेको ब्यक्तिगत काँतामा बिमला तामाङले दिलाएको त्यो पदकको महत्व काश्यमा सिमित भएन । त्यसको महत्व बढ्यो, शायद स्वर्णकै जति । तिर्खाले काकाकुल बनेका बेला भेटिएको पानीको थोपाको महत्व हुन्छ नि हो त्यस्तै ।
एसियालीस्तरको खेलकुदमा पदक जित्नु पक्कै चानचुने कुरा होइन । त्यसमा पनि बिमलाले भोगेको अवस्था र खाएका हण्डर सम्झिँदा उनले जितेको पदकको गरिमा झनै चुलिन्छ, शायद स्वर्णकै जति ।
२० खेलमा सहभागी भएका २ सय भन्दा धेरै खेलाडीमध्ये कराँतेको एकल कातामा विमलाकै पदकका कारण नेपालको कम्तिमा एक पदक जित्दै आएको एसियाली खेलकुदको इतिहास धानियो ।
नयाँ कीर्तिमान बन्न नसक्दा भइरहेको कीर्तिमान धानिनु पनि त सफलता नै हो नि । एसियाली खेलको सहभागितामा नेपालले देखाएको ल्याङफ्याङ अवस्थाको कुरा गरेर साध्यै छैन । त्यसकै एउटा दशी हो बिमलाको यो भनाई ‘बिदेशको प्रशिक्षण, मनोवैज्ञानिक तयारी त टाढाको कुरा हो दाई खेल्ने बेला लगाउने लुगासम्म पनि आङ्मा मिल्ने खालको भएको भए म स्योर फाइनल पुग्थें ।’
उनी र उनको टोली असोज १४ गते इञ्चोनका लागि काठमाडौंबाट उडेको थियो । बिमलाको लगेजमा केही लुगाफाटो र जुत्ता थिए । त्यही थियो उनको गी अर्थात कराँते खेल्दा लगाइने सेतो रंगको लुगा पनि । अनि मनभरि सपना थिए आफ्नो देशको झण्डा फहराउने । पदक वितरण समारोहमा नेपालको झण्डाले बेरिएर आफू पनि उभिएको सपना देखेर बिमला मख्ख पर्थिन । गलामा चमचमाउँदो सुनकै तक्मा झुण्डिएको कल्पना थियो नभएपनि चाँदीको तक्मा त पक्कै हुनेछ । सम्झँदा मात्र पनि मन कम्ति रोमाञ्चक हुन्थेन । तर छिनमै उनी झसंग हुन्थिन् । पदक जितेको कल्पनामा मनले कावा खाँदै गर्दा  विमला तामाङलाई खेल्नै पाइने हो कि होइन भन्ने भयको तुँवालोले छोपिदिन्थ्यो । उनी आँखा मिच्दै त्यो तुँवालोबाट पन्छिन खोज्थिन् तर यथार्थ त्यहि थियो । किनकी खेलभित्र घुसेको राजनीतिका कारण इञ्चोन उड्दासम्म खेल्नै पाउने हो कि होइन भन्ने टुंगो थिएन ।
असोज १६ गते अर्थात् अक्टोबर २ तारिखको दिन आयो । जुन दिन उनले थुप्रै कुरा प्रमाणित गर्नु थियो । खेल्न पाउने टुंगो लागिसकेको थियो । अब उनले नेपालको खातामा पदकको रेजा लगाउनु थियो । निराश भएका नेपालीलाई खुशी दिनु थियो । खेल्न पाए पदक जिति छोड्ने आफ्नो अठोटलाई पुरा गर्नु थियो । उनी रिङमा उत्रिइन् । आङमा त्यहि गी थियो । जुन मलसियामा मजदुरी गरिरहेका बुबा विष्णुबहादुरले पठाइदिएका थिए ।
‘राम्रो गीलाई २५/३० हजार पर्छ नि’ विमला केही भावुक बनिन् ‘तर बाबाले १०/१२ हजार पर्ने गी मात्र पठाइदिन सक्नुभएको थियो ।’ त्यो गीमा उनका बुबा विष्णुवहादुरले आफ्नो पौरखको पसिना मात्र होइन छोरीले देश र स्वयम आफूलाई चिनाओस् भन्ने सपना पनि पोको पारेर पठाएका थिए ।
खेल्न पाउने भएपछि उनले मलेसियाबाट बुबाले पठाइदिएको गी सुम्सुम्याइन् । बुबाले कुट्दै बालाजु डोजोमा पठाएका दिन अनि कराँते सिक्दा शरीरमा लाग्ने चोटमा तेल लगाउँदै आमाले गरिदिएको मालिस । र तैंले पदक पक्कै जित्छेस छोरी भनेर आमाले दिएको आशिष । सधैं मरिमेटेर कराँतेका विभिन्न सीप सिकाउने गुरुलाई भुल्ने कुरै थिएन । देशका लागि केही गरेर मात्र फर्किनु भन्दै गुरुले मारेको धाप सम्झिँदा उनको छाती ढक्क फुलेको थियो ।
बुबाले पठाइदिएको गी बास्तवमा उनलाई ठुलो भएको थियो । जसले उनलाई खुलेर खेल्न दिएन । उनलाई थकथक भइरह्यो ‘गी मात्र मिल्दो भएको भए म त्यो भियतनामी केटीलाई पनि हराउने थिएँ ।’
पदक जितेर मैझारो हुनै लाग्दा समेत पदकको खाता खोल्न नसकेको नेपालको खातामा उनले एउटा पदक थपियो । आँखामा हर्षका आँसु  बगाउँदै गर्दा उनको मनमा भने अर्को कुरो पनि खेलिरहेको थियो । गतिलो गी भएको भए मलाई फाइनल पुग्न कसैले रोक्ने थिएन ।
काम न काजका मान्छेको ताँती दक्षिण कोरियामा उत्रिँदाको खर्च कम्तिमा एउटा खेलाडीले लगाउने लुगामा गर्न सकेको भए देशले अर्को उचाई हासिल गर्न सक्थ्यो भन्ने सम्झिँदा त्यसै त्यसै मन अमिलो भएर कुँडियो ।
बाआमाकै कारण कराँतेमा
उनी ११ बर्षअघि बुबा विष्णुवहादुरकै हात समातेर बालाजु कराँते डोजोमा पुगेकी थिइन् । ‘तैले खेलकुदबाट केही गर्नुपर्छ बुबाले सधैं भन्नुहुन्थ्यो’ बिमला बुबालाई सम्झिरहेकी छन् ‘उहाँको सपना जपना नै संगिना बैद्य जस्तै म पनि च्याम्पियन बनोस् भन्ने थियो ।’
कराँते सिक्न थालेपछि गलेर हत्तुहैरान भएपछि उनलाई कहिले काहिँ खेल्न छोडिदिउँ जस्तो पनि लाग्दो रहेछ ‘आ..... वित्थामा किन ज्यान थिलथिलो बनाउनु ?’ ज्यान दुखेर हल न चल भएका बेला बुबालाई विस्तारी भन्दिरहिछन् ‘बाबा म अब कराँते खेल्दिन बरु राम्ररी पढ्छुनि है ।’ तर विष्णुवहादुरले कुरा भुइमा नझर्दै विमलाको सातो लिँदा रहेछन् ‘त्यसो भनेर कहाँ हुन्छ ? पढ्ने पनि खेल्ने पनि ।’ उनले थप सम्झिइन् ‘कुनै दिन अन्कनाएर डोजो नजाने बहाना बनायो कि बुबाले पिट्दै भएपनि डोजोमा पुर्‍याएर छोडिदिनुहुन्थ्यो ।’
विष्णुवहादुरले छोरीलाई देशकै च्याम्पियन बनाउने सपना पालेका थिए नि त । अनि उनलाई थाहा थियो त्यो सपना पुरा गर्न छोरीले दुख्खको लामो र कठिन बाटो छिचोल्नु पर्नेछ ।
‘आमाले पनि खेल्ने कुरामा सधैं सपोर्ट नै गर्नुभयो’ उनी थप्दैछिन् ‘जिउमा चोट लाग्दा आमाले तेल लगाएर मालिस गरिदिनुभयो तर अहँ कहिल्यै अब खेल्नु पर्दैन भन्नुभएन ।’
डोजोमा पुगेपछि गुरु धु्रवविक्रम मल्लले उनीभित्रको धारलाई उद्याइरहे । निरन्तर निरन्तर...... विमलाले केही गर्न सक्छिन् भन्ने विश्वासले नै त हो मल्लले आफ्नो मोटरसाइकलसमेत बन्धकी राखेर उनलाई कोरिया उडाएका थिए । जुन उनले अझै उकास्न सकेका छैनन् ।
.............
धेरै कुरा सिकियो नि यो सफलताले थप उत्साही बनाएको छ अबको सपनाबारे विमला खुसुक्क सुनाउँदैछिन् ‘अर्कोपल्ट पक्कै स्वर्ण जित्नेछु ।’
‘त्यति सजिलो छ र ?’
प्रश्न लगत्तै उनी ‘बोलिन सजिलो छैन तर असम्भव पनि छैन दाई ।’
‘त्यसको लागि के के गर्ने त ?’
उनले थपिन् ‘गुरुसँग सल्लाह गरेर थप योजना बनाउनेछु । अहिले दैनिक ६ घण्टा अभ्यास गर्दैछु अब त्यसलाई बढाउछु । विदेशमा पनि प्रशिक्षणका लागि प्रयास गर्नेछु ।’
अब सधैं त कराँतेभित्रको यो राजनीतिक किचलो यस्तै भइनरहला भन्ने विश्वास पनि उनलाई छ । ‘म त निक्कै महत्वकाँक्षी पो छु त दाई हेरौ के के हुने हो ।’  अर्को एसियाली खेलकुदमा स्वर्ण पदक जित्ने सपना सुनाउँदै गर्दा उनको अनुहारमा कन्फिडेण्ट झल्किएको थियो ।
यो देखेर प्रभावित भएपछि मेरो मुखबाट निस्कियो ‘अल द बेष्ट’
यो अल द बेष्ट मेरो मुखबाट त्यसै निस्किएको थिएन । सबै कुराले साथ दिए बिमलालाई एसियाली च्याम्पियन हुनबाट रोक्न शायद कुनै शक्तिले पनि सक्ने छैन ? किनकी अठारै बर्षमा उनले कसैको निगाहामा होइन आफ्नै पौरखले ढुंगाको काप फोरेर पिपल जो रोपिसकेकी छिन् ।
