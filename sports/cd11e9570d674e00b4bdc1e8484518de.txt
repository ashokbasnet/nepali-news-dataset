दक्षिण एशियाली महिला बास्केटबल : नेपालको दोश्रो जित

काठमाडौं, चैत १७ - प्रथम दक्षिण एसियाली महिला बास्केटबल च्याम्पियनसिपमा नेपालले लगातार दोश्रो जित हात पारेको छ । नेपालले राउन्ड रोविन लिगको दोश्रो खेलमा बुधबार माल्दिभ्सलाई ७७–३६ ले पराजित गर्‍यो । नेपालको जितमा स्नेहा श्रेष्ठले २४ अंक योगदान गरिन् ।
चौथो क्वाटरमा १२–१७ ले पछि परेको नेपाल अन्यमा भने अगाडि रह्यो । नेपालले पहिलोमा २२–०, दोश्रोमा १९–१३ तथा तेश्रोमा २४–६ को अग्रता हासिल गरेको थियो ।
यसअघि श्रीलंकाले भुटानलाई ११२–३१ ले हरायो । सबै क्वाटरमा हावी रहेको श्रीलंकाले क्रमशः ३१–६, २८–११, ३१–१२ र २२–२ अंक जोड्यो । श्रीलंकाको पनि यो लगातार दोश्रो जित हो । प्रतियोगिताअन्तर्गत बिहीबार बंगलादेश र माल्दिभ्स तथा भुटान र नेपालबीच खेल हुनेछ ।
