डिभिजन ४ क्रिकेटमा अपराजीत रहँदै नेपाल डिभिजन ३ मा बढुवा

मलेसिया, भदौ २४ - नेपाल आइसिसी विश्व क्रिकेट लिग डिभिजन ४ मा अपराजीत यात्रा कायम राख्दै डिभिजन ३ मा उक्लिएको छ । मलेसियाको क्वालालम्पुरमा लिग चरणको अन्तिम खेलमा आइतवार डेनमार्कलाई डकवर्थ लुईस प्रणाली अनुसार २५ रनले हराउँदै नेपाल समुह चरणको विजेता हुँदै फाइनलमा पुगेको छ ।

 

नेपालले सोमवार हुने फाइनलमा अमेरिकासँग खेल्ने छ । आइतवारको खेलमा सिंगापुरलाई डकवर्थ लुईस प्रणालीमा ३७ रनले हराउँदै अमेरिका पनि फाइनलमा पुगेको हो । नेपालको १० अंक भयो भने अमेरिका, सिंगापुर र डेनमार्कको समान ६ अंक भयो । तर अमेरिका रनरेटमा सिंगापुर र डेनमार्कलाई पछि पार्दै फाइनलमा पुगेर डिभिजन ३ मा बढुवा पनि भयो ।

जीतका लागि २ सय ४१ रनको लक्ष्य पछ्याइरहेको डेनमार्कले २५ ओभरमा ३ विकेट गुमाएर ७७ रन बनाएको अवस्थामा पानीले खेल केहीबेर अवरुद्ध भएको थियो । त्यसपछि खेल पुन सुरु हुँदा डेनमार्कलाई ३१ ओभरमा १ सय ५६ रनको नयाँ लक्ष्य दिईएको थियो । तर डेनमार्कले ९ विकेट गुमाएर १ सय ३० रन मात्र बनाउन सक्यो र नेपाल २५ रनले विजयी भयो ।  नेपालका पारस खड्काले ४ विकेट लिए सञ्जम रेग्मी र बसन्त रेग्मीले २-२ तथा शक्ति गौचनले एक विकेट लिए ।

यसअघि टस जितेर व्याटिङ्ग रोजेको नेपालले अनिल मण्डलको शतकीय योगदानमा निर्धारित ओभरमा २ सय ४० रन बनायो ।  अनिल जारी प्रतियोगितामा दोश्रो र समग्र डिभिजन फोर कै इतिहासमा शतक पुरा गर्ने तेश्रो खेलाडी बने । अनिलले१ सय ३४ बलमा ८ चौका र ४ छक्काको सहायताले १ सय १३ रन बनाए ।

नेपालको खातामा १ रन हुँदा सुवास खकुरेल खाता नै नखोली आउट भएका थिए । ५० रनको अवस्थामा ३ विकेट गुमाएर दवावमा परेको नेपालका लागि अनिल र शरद भेषवाकरले चौथो विकेटका लागि ९१ रनको साझेदारी गरे । शरदले ६६ बलमा २७ रन बनाए । प्रदीप ऐरी ११ तथा बसन्त रेग्मी २१ रनमा रन आउट भए । बिनोद दासले १५, पृथु बास्कोटाले ७ र सञ्जम रेग्मीले ४ रन बनाए । ५ रन बनाएका शक्ती गौचन नट आउट रहे ।

अब डिभिजन ३ मा नेपाल र अमेरिका सहित युगाण्डा, बर्मुडा, ओमान, र इटाली छन् । डिभिजन ३ को खेल आउँदो अप्रिलमा हुने छ र खेल स्थल छानिएको छैन । डिभिजन ३ को शिर्ष २ स्थानमा रहने टोलीले सन् २०१५ को विश्वकप क्रिकेटको छनौट प्रतियोगिता खेल्न पाउने छन् ।
