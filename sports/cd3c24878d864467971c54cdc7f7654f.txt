हारे पनि ‘हिरो’

असार २३ – वेल्सका खेलाडी सेमिफाइनलमा हारे पनि राष्ट्रिय नायकका रुपमा घर फर्किने प्रशिक्षक क्रिस कोलेम्यानले बताएका छन् । वेल्स बुधबार राति भएको सेमिफाइनलमा पोर्चुगलसँग २–० ले पराजित भयो । हारको पीडा भएपनि टिमका खेलाडीले वेल्सको फुटबलमा इतिहास बनाएकाले उनीहरु राष्ट्रिय नायक रहेको र नायककै रुपमा स्वदेश फर्कने प्रशिक्षक कोलेम्यानले बताए । पहिलो सहभागितामै युरोकपको सेमिफाइनलसम्म पुर्‍याउन सफल खेलाडीको नाम वेल्सको फुटबल इतिहासमा सदैव सविज रहने उनको भनाई छ । लियोन रंगशालमा उत्साहका साथ आएका वेल्सका समर्थकले टिम पराजित भएपछि पनि हारको पीडाका बिचमा खेलाडीप्रति सम्मान प्रकट गरेका थिए । खेलपछि प्रशिक्षक कोलेम्यानले भने ‘यो खेलमा हामीले हाम्रो लय समात्न सकेनौं । तर त्यो भन्दा पनि पोर्चुगलको टिमले राम्रो प्रदर्शन गर्‍यो । उनीहरुलाई बधाई । मलाई लाग्छ, पोर्चुगलले युरो जित्ने छ ।’ उनले अघि भने ‘हारे पनि म मेरो टिमप्रति अति नै खुसी छु । मेरा खेलाडीले यो प्रतियोगितामा जे गरे त्यो निकै उत्कृष्ट हो । राम्रो खेलेर हारे पनि पीडा रहँदैन । यो नै वेल्स टिमको अन्त्य होइन । लामो समयसम्म यो टिमको राम्रो प्रदर्शन हेर्न पाइने छ । उनीहरु आफूमा गौरवान्वित हुनुपर्छ । युरोकपमा मेरा खेलाडीको प्रत्येक प्रदर्शन प्रिय रहनेछन् ।’
– स्रोत : युइएफए
