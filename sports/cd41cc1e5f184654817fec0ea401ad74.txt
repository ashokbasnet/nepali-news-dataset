बी डिभिजन राष्ट्रिय लिग : वीरगञ्ज शिर्षस्थानमा

ललितपुर, चैत २६ - वीरगञ्ज युथ एकेडेमी बी डिभिजन राष्ट्रिय लिग फुटबलको अंक तालिकाको शिर्ष स्थानमा उक्लिएको छ । लगनखेल स्थित बुद्धिविकास खेल मण्डलको खेल मैदानमा आइतवार भएको खेलमा सर्लाहीको कस्तुरी युवा क्लवलाई ५–१ को फराकिलो अन्तरले हराउँदै वीरगञ्ज तालिकाको पहिलो स्थानमा उक्लिएको हो ।

 

वीरगञ्जको ७  खेलबाट १५ अंक छ । ६ खेल खेलेका मध्यपुर युथ एशोसिएसन र संकटा क्लव १३ अंक सहित तालिको दोश्रो र तेश्रो स्थानमा छन् । मंगलवार हुने मध्यपुर युथ एशोसिएसन र संकटा क्लवबीचको खेल जित्ने टोली विजेता बन्ने छ । यी २ बीचको खेल बराबरीमा सकिएमा भने वीरगञ्ज विजेता बन्ने छ ।

वीगरन्जलाई जिताउन निशान नेपालीले छैटौं र ७८ औं मिनेटमा, कृष्ण शाक्यले ६० औं र ६९ औं मिनेटमा तथा श्रीराम चौधरीले ७७ औं मिनेटमा गोल गरेका थिए भने कस्तुरीका लागि विनोद चौधरीले ५ औं मिनेटमा गोल गरेका थिए ।
आइतवार नै श्री लालीगुंरास पुल्चोक स्पोर्टस क्लब र स्याङ्गजाको ट्रिनिटी क्लबबीचको खेल २–२ गोलको बराबरीमा सकिएको छ । श्री लालीगुंरास पुल्चोक स्पोर्टसका लागि वाङ्गेल घलानले ३५ र ८६ औं मिनेटमा गोल गरेका थिए भने ट्रिनिटीका लागि अनिल गुरुङ्ग र शुसिल लामाले खेलको ११ औं र ३९ औं मिनेटमा गोल गरेका थिए ।  पुल्चोक ६ अंक सहित छैटौं स्थानमा छ भने ४ अंक बटुलेको ट्रिनिटी क्लव पुछारमा छ ।
मंगलवार च्यासल युवा क्लब र टुसाल युवा क्लब तथा  संकटा क्लब र मध्यपुर युथ एशोसियसन बिच प्रतिस्पर्धा हुने छ ।
