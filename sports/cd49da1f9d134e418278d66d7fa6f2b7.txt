भारत्तोलनमा नेपाल प्रहरीका लक्ष्मी र राज्यक्ष्मीलाई स्वर्ण

विरगञ्ज, बैशाख ४ - नेपाल प्रहरीकी राज्य लक्ष्मी थापा र लक्ष्मी बनले विरगञ्जमा भएको प्रथम महिला तथा पुरुष खुला राष्ट्रिय भारत्तोलन प्रतियोगितामा नेपाल प्रहरीका लागि स्वर्ण पदक जितेका छन् ।

राज्यलक्ष्मीले ६९ केजी तौलमा स्नाचमा ५० र क्लिन एण्ड जर्कमा ६५ केजी सहित कुलमा ११५ केजी तौल उठाउंदै स्वर्ण जितेकी हुन् ।

यो स्पर्धामा सिरहाकी पुष्पा चैधरीले ४० र ५० केजी सहित कुल ९० केजीका साथ रजत र दाङ्गकी कल्पना चौधरीले ३२ र ४० केजीका साथ कुल ७२ केजी उठाउंदै कास्य पदक प्राप्त गरे ।

त्यस्तै लक्ष्मी बनले ७५ केजी तौल समूहमा स्नाचमा ५२ केजी र क्लिनमा ६८ केजी सहित कुल १२० केजी भार बहन गर्दै स्वर्ण पदक प्राप्त गरिन् । यो स्पर्धामा कन्चनपुरकी चम्पा ठकुल्लाले ४० र ५७ केजीका साथ कुल ९७ केजी उठाउंदै रजत पदक प्राप्त गरिन् ।

यसैगरि महिलाको ४८ केजी तौलमा सप्तरीकी कविता चौधरीले स्वर्ण पदक प्राप्त गरिन् । उनले स्नाचमा ४५ केजी र क्लिनमा ५० केजी सहित ९५ केजी भार बहन गरिन् ।

कैलालीकी कन्चन चौधरीले ३७ र ४५ केजीका साथ कुल ८२ केजीका साथ रजत र कास्कीकी टिका माया गुरुङ्गले ३५ र ४६ केजी सहित कुलमा ८१ केजी उठाउंदै कास्य पदक प्राप्त गरिन् ।
