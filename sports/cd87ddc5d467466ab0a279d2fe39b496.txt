चेल्सी, आर्सनल र लिभरपुल खुसी, लिसेस्टर निराश

असोज ५ – चेल्सी, आर्सनल र लिभरपुल लिग कप फुटबलको चौथो चरणमा प्रवेश गरेका छन् । मंगलबार राति भएको तेस्रो चरणको खेलमा लिसेस्टर सिटीलाई ४–२ ले हराएर चेल्सीले चौथो चरणमा स्थान बनाएको हो । निर्धारित ९० मिनेटमा २–२ को बराबरी भएपछि अतिरिक्त समयमा धकेलिएको खेलमा चेल्सीले थप दुई गोल गरेर १० खेलाडीमा सीमित भएको लिसेस्टरलाई निराश बनायो । चेल्सीको जितमा सेस फाब्रिगासले दुई तथा ग्यारी काहिल र इसार एपिलिक्वेटाले एक एक गोल गरे । लिसेस्टरका शिन्जी ओकाजाकीले दुई गोल गरे । ८९ औं मिनेटमा मार्किन वासिलास्की दोहोरो पहेँलो कार्ड खाँदै मैदानबाट बाहिरिएपछि लिसेस्टर १० खेलाडीमा सीमित भयो । राति नै भएको खेलमा आर्सनलले नोटिङहम फरेस्टलाई ४–० ले हरायो । आर्सनलको जितमा पेरेज मार्टिनेजले दुई तथा ग्रानिट जाका र ओक्सलेड चेम्बरलेनले एक एक गोल गरे । अर्को खेलमा लिभरपुलले डर्बीलाई ३–० ले हरायो । लिभरपुलका लागि रागनर क्लावान, फिलिपे कोउटिन्हो र डिवोक ओरिगीले एक एक गोल गरे । अरु खेलमा प्रेस्टनले बोर्नमाउथलाई ३–२, रिडिङले ब्रिगटनलाई २–१, नर्विचले एभर्टनलाई २–०, लिड्सले ब्ल्याकबर्नलाई १–० तथा न्युक्यासलले वुल्भसलाई २–० ले हरायो ।
