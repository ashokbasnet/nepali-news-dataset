नेसनल र पिरामिड प्रिक्वाटरफाइनलमा

काठमाडौं, साउन १० - नेसनल क्याम्पस र पिरामिड इन्टरनेसनल कलेज प्रथम वीर गणेशमान स्मृति अन्तरकलेज (प्लस २) बास्केटबल प्रतियोगिताको प्रिक्वाटरफाइनलमा प्रवेश गरेका छन् । गल्फुटारस्थित कोर्टमा नेसनलले ब्रिचवाटरलाई ४६–२८ ले पराजित गरी समूह ‘जी’ को विजेता बन्यो । विजेताका साश्वत सिंहले १३ अंक जोडे । ब्रिजवाटर पनि समूह उपविजेता हुँदै प्रिक्वाटरफाइनलमा पुग्यो ।

 

नेसनल पहिलो र दोश्रो क्वाटरमा ७–८ र ५–८ ले पछि पर्‍यो । तेश्रो क्वाटरको खेलमा फर्केको नेसनलले तेश्रो क्वाटर २०–४ र चौथो १४–८ ले आफ्नो पक्षमा पार्दै जित सुनिश्चित गर्‍यो ।

पिरामिडले ह्वाइटगोल्डलाई ३०–१६ अंकले हरायो । पिरामिडको जितमा मनिष श्रेष्ठले ९ अंक योगदान गरे । पहिलो क्वाटरमा ०–२ ले पछि परेको पिरामिडले अन्यमा भने आफ्नो पकड बनायो । पिरामिडले दोश्रोमा ९–२, तेश्रोमा ११–३ तथा चौथोमा १०–९ को प्रदर्शन गर्‍यो ।

नेपाल विद्यार्थी संघ, काठमाडौं जिल्ला क्षेत्र नं. ४ द्वारा आयोजित प्रतियोगितामा युनाइटेड र रिलायन्सले पनि अन्तिम १६ मा स्थान पक्का गरे ।

युनाइटेडले प्रिमियरमाथि ३५–१७ को जित निकाल्यो । विजेताका निरज खड्काले १२ स्कोर गरे । युनाइटेड सबै क्वाटरमा अगाडि रह्यो । युनाइटेडले क्रमशः ८–१, ६–५, ९–५ र १२–६ अंक बटुल्यो । भीएस निकेतन विरुद्धको खेलमा रिलायन्स २५–१९ ले विजयी भयो । रिलायन्सका निमा रिन्जिले ९ अंक जोडे ।

पहिलो र चौथो क्वाटर क्रमशः ६–६ र २–२ को बराबरीमा सकियो । रिलायन्सले दोश्रो क्वाटरमा ९–४ को अग्रता लिदै जितको आधार खडा गरेको थियो । तेश्रोमा रिलायन्सले ८–७ स्कोर गर्‍यो ।

यो खेलसंगै प्रिक्वाटरफाइनल समीकरण पूरा भएको छ । प्रिक्वाटरफाइनल वाग्मती र युनाइटेड, युनिफाइड र पिरामिड, गोल्डेनगेट ‘ए’ र ब्रिचवाटर, मोर्गन र गोल्डेनगेट ‘बी’, नासा र टीआईए, क्लासिक र जेभियर इन्टरनेसनल, नेसनल र यु–२ तथा रिलायन्स र टेक्सासबीच हुनेछ । बिहीबार ४ प्रिक्वाटरफाइनल खेल हुनेछ ।
