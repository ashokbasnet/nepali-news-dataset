७ खेल, १४ गोल, नयाँ नियमको डर खेलाडीमा

साउन ३० – इंग्लिस प्रिमियर लिगको नयाँ सिजन शनिबार बेलुकादेखि सुरु भएको छ । यो सिजनको पहिलो दिनको सात वटा खेल भए । सुरुवात डिफेन्डिङ च्याम्पियन लिसेस्टर सिटीका लागि दुःखद रह्यो भने म्यानचेस्टर सिटीका प्रशिक्षक पेप गार्डिवलाका लागि आत्मघाती गोल उपहारका रुपमा पाएर सिजनको सुरुवात राम्रो बन्यो । च्याम्पियन लिसेस्टर सिटी यो सिजन प्रिमियर लिगमा फर्किएको हल सिटीसँग २–१ ले हार्‍यो ।
गार्डिवलाको टिम म्यानचेस्टर सिटी अन्तिम तीन मिनेट बाँकी हुँदासम्म १–१ को बराबरीमा थियो । तर सन्डरल्याण्डका पेड्डी मेकनाएरले आत्मघाती गोल उपहारका रुपमा दिएपछि सिटी विजयी बन्यो । यस्तै वेष्ट ब्रोम र स्वान्सी सिटीले पनि नयाँ सिजन जितका साथ सुरु गरेका छन् । तर उद्घाटन दिनमा भएका अरु तीन खेल भने १–१ को बराबरीमा सकिए ।
गएको सिजन तेस्रो स्थानमा रहेको टोटनह्याम एभर्टनसँग, स्टोक सिटी मिडल्सबर्गसँग तथा साउथह्यामप्टन वाट्फोर्डसँग बराबरीमा रोकिएका हुन् । आइतबार म्यानचेस्टर युनाइटेडले बोर्नमाउथ तथा आर्सनलले लिभरपुलसँग यो सिजनको आआफ्नो पहिलो खेल खेल्ने छन् । चेल्सीले सोमबार वेष्ट ह्यामसँग खेल्नेछ । यो सिजन प्रिमियर लिगको पहिलो दिन भएका सात खेलमा १४ गोल मात्रै भए ।
र्बासिलोना र बार्यन म्युनिखका पूर्व प्रशिक्षक पेप गार्डिवला म्यानचेस्टर सिटीको प्रशिक्षकको रुपमा प्रिमियर लिगको पहिलो खेलमा उपस्थित भए । प्रिमियर लिगको यो सिजनमा अर्को खेलाडीलाई रातो कार्ड दिने नियम पनि परिवर्तन भएको छ । नयाँ नियमले खेल पदाधिकारीलाई सजिलो बनाएको छ । उद्घाटन खेलमा रेफ्रि मिके डिनले लिसेस्टर सिटीलाई दोस्रो हाफको सुरुमै पेनाल्टीको अवसर दिँदा हल सिटीका कुनै पनि खेलाडी रेफ्रिलाई घेर्न गएनन् । यो रातो कार्ड पाइने डरकै कारण हो ।  
म्यानचेस्टर युनाइटेड आइतबार नयाँ प्रशिक्षक जोसे मोरिन्होको प्रशिक्षणमा लिगको पहिलो खेल खेल्दै छ । तर यो खेलमा महँगा खेलाडी पल पोग्बा भने हुने छैनन् ।
८९ मिलियन पाउण्ड स्ट्रलिङमा इटालियन क्लबबाट आफ्नो पुरानो क्लब म्यानचेस्टर युनाइटेड फर्किएका पोग्बा प्रतिबन्धका कारण पहिलो खेलमा मैदानमा हुने छैनन् ।
– एजेन्सीको सहयोगमा
