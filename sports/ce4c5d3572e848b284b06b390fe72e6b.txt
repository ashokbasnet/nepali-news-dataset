१,०६२ मा २३ औं, अभागी लिभरपुल

मंसिर २० – इंग्लिस प्रिमियर लिगको शीर्ष स्थानको होडमा रहेको लिभरपुल बोर्नमाउथसँग पराजित भएको छ । आइतबार राति घरेलु मैदानमा भएको खेलमा बोर्नमाउथले लिभरपुललाई ४–३ ले हराएको हो । पहिलो हाफमा २–० ले पछि परेको बोर्नमाउथलाई जिताउन क्यालम विल्सन, फ्रेजर, स्टीव कोक र नाथन एकेले गोल गरे । लिभपुलका लागि साडियो माने, डिवोक ओरिजी र एमरे क्यानले गोल गरे । २० औं मिनेटमा माने तथा २२ औं मिनेटमा ओरिजीले गोल गरेपछि पहिलो हाफमा लिभरपुलले २–० को अग्रता लियो । ५६ औं मिनेटमा पाएको पेनाल्टीको अवसरमा विल्सनले बोर्नमाउथका लागि पहिलो गोल फर्काए । ६४ औं मिनेटमा क्यानले गोल गर्दै लिभरपुललाई ३–१ को अग्रता दिलाए । त्यसपछि भने बोर्नमाउथले थप तीन गोल गर्‍यो । ७६ औं मिनेटमा फ्रेजर तथा ७८ औं मिनेटमा कोकले गोल गरेपछि खेल ३–३ को अवस्थामा पुग्यो । इन्जुरी समयमा एकेले सुन्दर गोल गर्दै बोर्नमाउथलाई जित दिलाए । बोर्नमाउथले प्रिमियर लिगमा पहिलो पटक लिभरपुललाई हराएको हो । प्रिमियर लिगको इतिहासमा पहिलो हाफमा २–० को अग्रता लिएको टिम पराजित भएको यो २३ औं पटक हो । पहिलो हाफमा २–० को अग्रता भएको एक हजार ६२ प्रिमियर लिग खेलमा पराजित हुने लिभरपुल २३ औं टिम हो । हारपछि लिभरपुलले शीर्ष स्थानको चेल्सीसँगको अंक दूरी छोट्याउने मौका गुमायो । तेस्रो स्थानको लिभरपुलको १४ खेलबाट ३० अंक छ । शीर्ष स्थानको चेल्सीको ३४ अंक छ । १८ अंकसहित बोर्नमाउथ दशौं स्थानमा छ ।
