विराटनगरको लगातार तेस्रो जित, चितवनको लगातार तेस्रो हार

अपराजित रहँदै शीर्ष स्थानमा रहनेक्रममा विराटनगरले शुक्रबार चितवन टाइगर्सलाई ७१ रनले हरायो ।

त्रिवि क्रिकेट मैदानमा भएको खेलमा टस हारेर पहिले ब्याटिङ गरेको विराटनगरले ८ विकेटको क्षतिमा १७४ रन बनाएको थियो ।

हङकङका खेलाडीद्वय बाबर हयात र अंशुमन रथले शतकीय साझेदारी गर्नेक्रममा ४२ बल खेलेका बाबरले ६ छक्का र ५ चौकाको मद्दतले ८१ रन जोडे । अंशुमनले ४० बलमा ४१ रन जोड्दा कप्तान पारस खड्काले ८ बलमा १६ रनको योगदान गरे ।

बलिङतर्फ चितवनका प्रविन गुप्ताले ह्याट्रिकसहित ५ विकेट लिए ।

जवाफमा लगातार तेस्रो हार व्यहोर्दै पुछारमा रहनेक्रममा चितवनले १८ ओभर २ बल क्रिजमा टिकेर १०३ रनमात्र बनाउन सक्यो ।

भीम सार्कीले सर्वाधिक २४ रन बनाएको इनिङ्समा विराटनगरका बसन्त रेग्मीले ११ रन खर्चेर ४ विकेट लिए ।

शुक्रबारै भएको पहिलो खेलमा पोखरा राइनोजले काठमाडौं किंग्स इलेभेनलाई ६ विकेटले हरायो ।

काठमाडौंले दिएको ९९ रनको सामान्य चुनौती पोखराले खेलमा १० बल बाँकी छँदा ४ विकेट गुमाएर पूरा गर्‍यो ।

पोखराको जितमा इसरुल्लाहले अविजित ४५ रन बनाए भने सुनील धमलाले २० तथा शक्ति गौचनले अविजित १८ रन जोडे । काठमाडौंका सागर पुनले २ विकेट लिए ।

टस हारेर पहिले ब्याटिङ गरेको काठमाडौंले ८ विकेट गुमाएर ९८ रन जोडेको थियो । सागर पुनले ३६ रन जोडेको इनिङ्समा विक्रम सोब, सुशन भारी र कप्तान शक्ति गौचनले २/२ विकेट लिए ।

प्रतियोगिताअन्तर्गत् शनिबार विराटनगर र अर्को अपराजित टिम भैरहवा ग्लाडिएटर्स तथा ललितपुर प्याट्रिएट्स र चितवनबीच प्रतिस्पर्धा हुनेछ ।
