भ्यालेन्सियाका प्रशिक्षकको कार जंगली सुँगुरसँग ठोक्कियो

पुस १० – स्पेनिस ला लिगा फुटबल क्लब भ्यालेन्सियाका प्रशिक्षक मार्सेलिनो दुर्घटनामा परेका छन् । क्रिसमसका लागि घर जाँदै गरेका भ्यालेन्सियाका प्रशिक्षक मार्सेलिनोको कार जंगली सुँगुरसँग ठोक्किएर दुर्घटनामा परेको हो ।
५२ वर्षका मार्सेलिनो स्पेनको उत्तरी क्षेत्र अस्टुरिएसमा रहेको घर जाँदै गर्दा लोगरोनो र बिल्बाओको बिचमा रहेको बाटोमा दुर्घटना भएको हो । जंगलको बिचमा रहेको बाटोमा एक्कासी सुँगुर आएपछि उनको कार ठोक्किएको हो ।
 दुर्घटनापछि उनलाई नजिकै रहेको अस्पताल लगिएको थियो । उनलाई चिकित्सकले केही समयपछि नै अस्पतालबाट घर पठाएका छन् । घटना स्थानीय समय अनुसार आइतबार बिहानै भएको हो ।
