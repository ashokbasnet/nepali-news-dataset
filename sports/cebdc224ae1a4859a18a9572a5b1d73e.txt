बारेकोटमा टेबलटेनिस बोर्ड बनेपछि गाउँले दंग, हेर्नेको भिड

जाजरकोट, पुस १५ – देउसी भैलो खेलेको पैसाले गाउँमै पहिलोपटक टेबलटेनिस बोर्ड बनेपछि जाजरकोट उत्तरी क्षेत्र बारेकोटका बासिन्दा दंग छन् । 
देउसी भैलो खेलेर संकलन भएको ३८ हजार रुपैयाँले टेबलटेनिस बोर्ड निर्माण गरिएको विरेन्द्र ऐश्वर्य माध्यमिक विद्यालयका प्रधानाध्यापक गोरखबहादुर सिंहले बताउनु भयो ।
सदरमुकाम खलंगाबाट तीन दिनको पैदल दुरीमा रहेको बारेकोट क्षेत्रमा टेबलटेनिस बोर्ड निर्माण भएपछि टेबलटेनिस खेलबारे पहिलोपटक जानकारी पाएको भन्दै स्थानीय बासिन्दा दंग परेका हुन् ।
टेबलटेनिस बोर्डको शुक्रबार एक कार्यक्रमकाबिच इलाका प्रहरी कार्यालय बारेकोटका इन्चार्ज जगत बहादुर रावले उद्घाटन गर्नुभएको छ । दुर्गममा पनि टेबलटेनिस खेलबारे जानकारी जगाउने उद्देश्यले बोर्ड निर्माण गरिएको रावलले बताउनु भयो ।
उद्घाटन भएपछि शुक्रबारबाटै खेलका बारेमा स्थानीय बासिन्दालाई जानकारी गराइरहेको उहाँले जानकारी दिनुभयो । सानो नेट र सानो बलसहित घरको छतमा सानो व्याटले खेल्ने खेल देखेपछि हेर्नेको भिड बढेको र अचम्मित भएको शिक्षक कालिप्रसाद थापाले बताउनुभयो ।  टेबल टेनिस बोर्ड बारेकोट प्रहरी चौकीको प्रांगणमा बनाइएको हो ।
