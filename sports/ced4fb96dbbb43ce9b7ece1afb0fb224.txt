यु–१९ एसिया कप : नेपाल एक विकेटले विजयी

काठमाडौं, पुस ३ – उन्नाइस वर्षमुनिको एसिया कप क्रिकेटमा समूह चरणको अन्तिम खेलमा नेपाल विजयी भएको छ । 
यसअघि नै प्रतियोगिताबाट बाहिरिएको नेपालले मलेसियालाई १ विकेटले हराएको हो । जितका लागि पाएको १ सय ५४ रनको लक्ष्य नेपालले ३२ बल बाँकी छँदै ९ विकेट गुमाएर भेट्टाएको हो । 
नेपाललाई जिताउने क्रममा १० औं नम्बरमा ब्याटिङमा आएका पवन सराफले नटआउट २९ रन बनाए । उनले नवौं विकेटका लागि अनिल साहसँग ३८ रनको साझेदारी गरेका थिए । अनिल ३२ रन बनाएर आउट भए । 
सन्दिप लामिछाने ३ रनमा नट आउट रहे । यस्तै ओपनर अविनाश कर्ण २९ तथा दिपेन्द्र सिंह ऐरी २२ रन बनाएर आउट भएका थिए । यसअघि पहिले ब्याटिङ गरेको मलेसियाले ४४ ओभर ४ बलमा सबै १० विकेट गुमाएर १ सय ५३ रन बनाएको थियो । उसका लागि विरन्दीप सिंहले ७५ रन बनाए भने मोहम्मद हसिफले २१ रन बनाए ।
नेपालका आदिल खानले ३ तथा सन्दिप लामिछाने र दिपेन्द्रसिंह ऐरीले समान २ विकेट लिए । नेपाल पहिलो खेलमा श्रीलंकासँग एक रन तथा भारतसँग ६ विकेटले हारेर प्रतियोगिताबाट बाहिरिसकेको थियो ।
