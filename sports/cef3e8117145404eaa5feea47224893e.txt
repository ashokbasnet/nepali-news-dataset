क्यानका अध्यक्षसहित १८ जना विरुद्ध भ्रष्टाचारको मुद्दा

काठमाडौं, जेठ २५ - अख्तियार दुरुपयोग अनुसन्धान आयोगले भ्रष्टाचार गरेको भन्दै नेपाल क्रिकेट संघ क्यानका अध्यक्ष टंक आङ्गवुहाङ्ग लिम्बु र अरु पदाधिकारीसहित १८ जना विरुद्ध विशेष अदालतमा मुद्दा दायर गरेको छ ।
अख्तियारले आइतबार क्यानका अध्यक्ष आङ्गवुहाङ्ग, उपाध्यक्षहरूः चतुर बहादुर चन्द, सुनिलमान अमात्य र बिनोद कुमार मैनाली, महासचिव अशोकनाथ प्याकुरेल, कोषाध्यक्ष राजुबाबु श्रेष्ठ, सदस्यहरूः किरणशमसेर राणा, ठाकुर प्रताप थापा, ठाकुर प्रसाद पहाडी र पुर्ण बहादुर लामाविरुद्ध मुद्दा दायर गरेको हो ।
यस्तै राष्ट्रिय खेलकुद परिषदका ईन्जिनियर अरुण उपाध्याय, गौरा कन्सट्रक्सन प्रा।लि।का सञ्चालक सुर्य अधिकारी, आर कोमल कन्सट्रक्सनका सञ्चालक रामशरण देउजा, नव निर्माण कम्पनिका सञ्चालक कृष्ण प्रसाद पाण्डे, क्राउन नेपाल कन्सट्रक्सन एण्ड डेभलपमेन्ट प्रालिका सञ्चालक पवन पाठक, खड्का कन्सट्रक्सन प्रालिका सञ्चालक राजकुमार खड्का र डिजाईन शेल आर्किटेक्ट्स प्रालिका निर्देशक उमेशमान श्रेष्ठ र सिफन ईन्जिनियरीङ कन्सल्टेन्सीका ईन्जिनियर छबिलाल अधिकारी उपर पनि मुद्दा दायर गरिएको छ ।
अदालतमा दायर गरिएको आरोप पत्रमा उनीहरुले १ करोड ४३ लाख १४ हजार ५ रुपैयाँ ९१ पैसा भ्रष्टाचार गरेकोले त्यो रकम उनीहरुसँगबाट विगो वापत क्यानलाई दिलाई दिन माग गरिएको अख्तियारले जनाएको छ ।
उनीहरुले काठमाडौंको मुलपानीस्थित क्रिकेट मैदान एवं भवन निर्माणका लागि नेपाल सरकार तथा बिदेशी संघ संस्थाबाट प्राप्त अनुदान रकम, खेलकुद सामाग्री खरिद, असम्बन्धित व्यक्तिहरुलाई संघको खर्चमा बिदेश पठाउनेसमेतका कार्य गरी अनियमितता एवं भ्रष्टाचार गरेको भन्ने उजुरीका सम्बन्धमा अनुसन्धान हुँदा त्यस कार्यमा बदनियतपुर्वक हानि- नोक्सानि पुर्‍याइ भ्रष्टाचार निवारण ऐन, २०१७ द्वारा परिभाषित कसुर गरेको पुष्टी हुन आएकोले मुद्दा दायर गरिएको अख्तियारको भनाई छ ।
