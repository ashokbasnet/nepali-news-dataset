स्कटल्याण्डमाथि वेष्ट इण्डिजको ३ रनको रोमाञ्चक जित

माघ २९ - विश्वकप क्रिकेटको अभ्यास खेलमा वेष्ट इण्डिजले स्कटल्याण्डलाई ३ रनले हराएको छ । सिड्नीमा जितका लागि ३ सय १४ रनको लक्ष्य पछ्याएको स्कटल्याण्डले ५० ओभरमा ९ विकेट गुमाएर ३ सय १० रन बनायो ।
स्कटल्याण्डका केल कोट्जरले ९६ रन बनाए । रिचि बेरिङटनले ४४ बलमा नट आउट ६६ रन बनाएपनि टिमलाई जिताउन सकेनन् । यस्तै म्याथ्यु क्रसले ३१ बलमा ३९ रन बनाए ।  यसअघि टस जितेर पहिला ब्याटिङ गरेको वेष्ट इण्डिजले निर्धारित ५० ओभरमा ९ विकेट गुमाएर ३ सय १३ रन बनाएको थियो । उसका लागि डेनेश रामदिनले ८८ र लेन्डेल सिमोन्सले ५५ रन बनाए । शनिबार सुरु हुने विश्वकपको आफ्नो पहिलो खेलमा वेष्ट इण्डिजले सोमबार आयरल्याण्डसँग खेल्ने छ । यस्तै स्कटल्याण्डले भने मंगलबार न्युजिल्याण्डसँग प्रतिस्पर्धा गर्ने छ ।
