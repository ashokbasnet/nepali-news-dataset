बाल्यकालको सपना पूरा भो : किरण चेम्जोङ

मलेसियामा गत हप्ता एएफसी सोलिडारिटी कपको सेमिफाइनलमा नेपाल र लाओसबिचको खेल २/२ गोलको बराबरीमा रोकिएपछि खेल पेनाल्टी सुट आउटमा पुग्यो । पेनाल्टीमा पुगेको खेलको कुनै भर थिएन । 
नेपाल र लाओसमध्ये जुन टिम पनि फाइलनमा पुग्न सक्थ्यो । तर नेपालका गोलरक्षक किरण चेम्जोङले लाओसका २ वटा पेनाल्टी बचाएपछि नेपालले फाइनलको बाटो तय गर्दै उपाधी नै उचाल्यो । सोलिडारिटीकपको उपाधि भित्राउन ठुलो भुमिका खेलेका नेपालका गोलरक्षक किरण चेम्जोङसँग उज्यालो अनलाइनका लागि अर्जुन पोख्रेलले गरेको कुराकानी
नेपालको जितमा सम्पूर्ण नेपाली नै खुसीमा छन् । तपाईँ चाहिँ कतिको खुसी हुनुहुन्छ त ?
– सबै नेपाली नै खुसी छन् । त्यसमाथि म त एउटा खेलाडी भएको नाताले उहाँहरु भन्दा धेरै खुसी हुनु स्वभाविक हो । यो जितले अरु जितको लागि पनि हामीलाई हौसला दिएको छ । १० वर्षसम्म राष्ट्रिय  टिमबाट खेल्दा यति ठूलो सफलता पाउन सकेको थिइँन । अहिले उपाधि ल्याउन मुख्य भूमिका खेलेँ यो देश र मेरो व्यक्तिगत सफलता पनि हो । खुसीको त सीमा नै छैन । 
तपाईँले त आफ्नो गतिलो पक्ष खेलमार्फत नै देखाउनुभयो । सोलिडारिटी कपमा नेपाली टिमको सबैभन्दा गलितो पक्ष चाहिँ के हो  ?
–  सबै भन्दा गतिलो पक्ष भनेको त नेपालले पहिलोपटक एएफसी सोलिडारिटी कपको उपाधि उचाल्यो त्यही नै हो । पहिलो उपाधि जितेर हामीले इतिहास बनायौं । यो भन्दा राम्रो पक्ष त अरु के होला र  ।
 नेपालबाट मलेसिया जाँदा उपाधिको अपेक्षा थियो र ? हामी भन्दा निकै बलिया टिम पनि प्रतियोगितामा थिए ?
–  हामीलाई पहिले नै थाहा थियो कुनै टिम निक्कै बलिया थिए त कुनै निकै कमजोर  । त्यही भएर उपाधि नै जित्न सकिन्न भन्ने त सोचेका थिएनौं, तर चुनौती छ भन्ने थाहा थियो । 
हरेक जितमा एउटा हिरोको उदय हुन्छ, यो खेलमा पनि तपाईँ हिरो हुनुभयो । २ वटा पेनाल्टी रोकेको क्षणलाई कसरी सम्झनुहुन्छ ?
– जब म बाल्यकालमा फुटबल खेल्थेँ, हरेक खेलमा मैंले यस्तै सपना देखेको हुन्थेँ ।  मेरै योगदानमा मैंले मेरो देशको लागि कप ल्याएको दिन सम्झन्थेँ । यो प्रतियोगितामा मेरो त्यो सपना पूरा भयो । जब देशको लागि अभाव खड्केको बेलामा मैंले योगदान गरेँ ।  मैले बाल्यकालमा देखेको सपना सत्य बनेर आयो । त्यो क्षण त म सम्झन पनि सक्दिन होला । तर मान्छेले जति सफलता हात पार्‍यो त्यति धेरै सफलता ल्याउन मन लाग्दो रहेछ । 
पेनाल्टी रोक्न तयार हुनुअघि र रोकेपछिको क्षणमा के फरक अनुभव भयो ?
–  डर त सधैँ हुन्छ । तर त्यो दिन म मा निकै आत्मबल बढेको थियो । गर या मर भन्ने मेरो मनमा आएको थियो । तर मैंले मात्र विपक्षीका गोल रोकेर मात्र भएन, हाम्रा खेलाडीले गोल गर्ने हुन कि होइनन् भन्ने पनि डर थियो नि । तर भनेकै जस्तो भयो । मैंले पनि पेनाल्टी रोकेँ, हाम्रा खेलाडीले पनि गोल गरे । 
 पेनाल्टी रोकेपछि तपाईँ बाघ जस्तै गर्जनुभएको थियो । २ वटा पेनाल्टी रोकेपछि मैंले कसैले गर्न नसक्ने काम गरेँ भन्ने सोच्नुभयो हो ?
–  एक्ट्रा काम त मैंले गरेको छैन् । तर २ वटा पेनाल्टी रोक्नु चानचुने कुरा होइन । मैंले देशको लागि केही गर्छु भन्ने थियो र त्यो पूरा पनि भयो । कसैले गर्न नसक्ने काम त थिएन र सजिलो काम पनि थिएन । २ वटा पेनाल्टी रोेकेपछि म नगर्जने त कुरै भएन  । त्यो खुसी नत्र कहाँ राख्नु त ।
अबको नेपाली फुटबलको यात्रा कस्तो होला ? केही सोच्नुभएको छ । 
– केही खेलले नेपाल पनि कम छैन भन्ने संकेत गरिसकेका छन् । तर हाम्रो मेहनतले मात्र यो कुरा सम्भव हुने त होइन । यसको लागि राम्रा राम्रा स्टेडियम हुनुप¥यो, खेलाडीलाई पनि भविष्य सुरक्षित हुने वातावरण हुनुपर्‍यो । अरु देशका खेलाडी सरह हाम्रो जोश जाँगर छ, तर पूर्वाधार र खेल अनि खेलाडीमा गरिएको लगानी त अरु देशको जस्तो छैन ।
