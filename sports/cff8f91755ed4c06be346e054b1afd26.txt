थोत्रो गन, चिप्लीने र टुटेका स्टाटिङ बोर्ड र कवाडी हडल्स

सुमन पुरी/उज्यालो ।
सुनसरी, पुस १२ –  चार गुणा चार सय मिटर रिलेमा सहभागी हुन सुुदूरपश्चिमाञ्चलबाट इटहरी आइपुगेका नरेन्द्र बिष्टले दौड सुरु गर्न दुई हात र एउटा घुँडा टेके र अर्को खुट्टा पछाडी सिधा पारे । 
खुट्टा सिधा पार्ने वित्तिकै उनले घुँडा टेकेको स्टाटिङ बोर्ड चिप्लियो । उनका साथीले अर्को बोर्ड खोजेर ल्याए त्यसले पनि काम गरेन । त्यसपछि खोजेर अर्को बोर्ड ल्याइयो त्यसले पनि काम गरेन । त्यसपछि बिष्टले बालुवा र गिट्टी बिझाउने चौरमा स्टाटिङ बोर्ड नै नराखी हात र घुँडा टेकेर दौड सुरु गरे । 
स्टाटिङ बोर्ड मात्रै होइन खेलाडीलाई ल दौड है भनेर संकेत दिन पड्काइने पेस्तोलले पनि इटहरीको ट्रयाकमा काम गरेन । पटक पटक प्रयास गरेपछि मात्रै पेस्तोल पड्किन्थ्यो । खेलाडी दौडिन तयार भएपछि पेस्तोल पड्काउनेले पेस्तोल पड्काउन ट्रिगर तान्थे । तर पेस्तोल पड्कँदैन थियो । दौडिन तयार केही खेलाडी अब त पेस्तोल पड्क्यो भनेर झुक्किन्थे । तर पेस्तोल पड्एिकै हुँदैन थियो । 
१० वर्षदेखि दौड सुरु गर्न स्टाटिङ गन पड्काउन काम गर्दै आएका राकेश बज्राचार्यले भने खिया परेको गन नपड्कीएपछि सारै समस्या भयो । राष्ट्रिय खेलकुद परिषदसँग जम्माजम्मी एउटा मात्रै गन छ । उनले भने ‘भएकोले पनि काम नगरेपछि सारै हैरानीमा परियो । स्टाटिङ बोर्ड र स्टाटिङ गन दौड सुरु गर्न अति आवश्यक खेल सामग्री हुन् ।
तर प्रयोग नै गर्न नसक्ने अवस्थाका ती सामग्रीका कारण खेलाडी र खेल सञ्चालन गर्ने अधिकारीलाई निक्कै समस्या भयो । प्रतियोगिता आयोजना गर्न राष्ट्रिय खेलकुद परिषदबाट नयाँ सामान नपाएपछि आफू अन्तिम समयमा पुरानै खेल सामग्री बोकेर इटहरी आएको भनाई छ ओलम्पियन तथा राष्ट्रिय खेलकुद परिषदको स्टोर हेर्ने जिम्मा पाएका जीतबहादुर केसीको । 
उनले तीन महिनाअघि नै सबै खेल समाग्रीको माग फारम भरेर पठाएको बताए । आउँछ आउँछ भनेर आश्वासन पाइयो तर आएन । उनले सबै सामाग्री नेपालमा भएको साग गेमका बेला आएको बताए । ‘नेपालमा जम्मा यी नै सामान हुन्’ उनले सामागी देखाउँदै भने ‘यस्तो समाग्रीले कसरी खेल चलायौ होला ?’ सातौं राष्ट्रिय खेलकुदमा प्रयोग भएका खेल सामग्री नेपालले आयोजना गरेको दक्षिण एसियाली खेलकुद सागका लागि १८ वर्षअघि चीनले दिएको हो ।  
आठौं सागकै बेलामा ती सामान पुराना भइसकेका थिए । त्यसपछि नेपालमा हुँदै आएका दौड प्रतियोगितमा यिनै सामानको प्रयोग भइरहेको छ । हेर्दा समान्य लागेपनि खेल सामग्रीले काम नगर्दा खेलाडीको प्रदर्शनमा नकरात्मक असर पर्छ । राष्ट्रिय गौरवसँग जोडिएको प्रतियोगितामा किन हेलचेक्राईँ त ? पूर्व ओलम्पियन तथा प्रशिक्षक जितबहादुर केसी भन्छन् ‘दिनेले नदिएपछि हामी के गर्न सक्छौँ त ?’ 
राष्ट्रिय खेलकुद परिषदका सदस्य सचिव र युवा तथा खेलकुद मन्त्रालयका मन्त्री खेल र खेलाडीको विकासमा लागिरहेको भाषण छाटेर कहिलै थाक्दैनन् । ३१ करोड रुपैयाँ खर्चिएर गरेर पूर्वाञ्चलामा भइरहेको सातौँ राष्ट्रिय खेलकुद प्रतियोगिता अहिलेसम्म भएका सबै प्रतियोगिताभन्दा उत्कृष्ट व्यवस्थापनमा भएको परिषद र मन्त्रालयको दावी छ । तर इटहरीमा भएको एथेलटिक्स तर्फका खेलहरुमा आवश्यक पर्ने खेल समाग्री भने २० औँ वर्ष पुराना प्रयोग भएका छन् । जसले नेपाली खेलकुदको महाकुम्भमा आफ्नो खेल कौशल देखाउन आएका खेलाडी र उनीहरुको प्रदर्शन हेर्न आएका दर्शकहरुलाई नै गिज्याएका छन् ।
