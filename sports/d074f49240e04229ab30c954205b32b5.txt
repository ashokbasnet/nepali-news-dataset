चेल्सीले जित्यो

चैत २७ – इंग्लिस प्रिमियर लिगको शीर्ष स्थानमा रहेको चेल्सीले दोस्रो स्थानको टोटनह्यामसँगको अंक दूरी सात कायम राखेको छ । लिग अन्तर्गत शनिबार राति भएको खेलमा चेल्सीले बोर्नमाउथलाई ३–१ ले हरायो । चेल्सीको जितमा इडन हजार्ड र मार्कस एलोन्सोले गोल गरे । त्यसअघि बोर्नमाउथका एडम स्मिथले आत्मघाती गोल गरे । बोर्नमाउथका लागि जोशुए किङले एक गोल गरे । १७ औं मिनेटमा स्मिथको आत्मघाती गोलबाट चेल्सीले अग्रता लियो । २० औं मिनेटमा हजार्डले गोल गर्दै अग्रता दोब्बर पारे । ४२ औं मिनेटमा किङले बोर्नमाउथलका लागि गोल गरेपछि पहिलो हाफमा चेल्सीले २–१ को अग्रता लियो । ६८ औं मिनेटमा एलोन्सोले गोल गर्दै चेल्सीलाई ३–१ को जित दिलाए । जितपछि शीर्ष स्थानको चेल्सीको ३१ खेलबाट ७५ अंक भएको छ । त्यसअघि भएको खेलमा वाट्फोर्डलाई ४–० ले हराएको दोस्रो स्थानको टोटनह्यामको ६८ अंक भएको छ ।
