राष्ट्रिय लिग फुटबलमा झापा ११ विजयी

काठमाडौं, चैत २० – राष्ट्रिय लिग फुटबलमा शुक्रबारको खेलमा झापा ११ विजयी भएको छ । दशरथ रंगशालामा भएको खेलमा झापाले नेपाल पुलिस क्लबलाई ३–१ ले हराएको हो । खेलमा एक शून्यको अग्रता कायम राख्न नसक्दा पुलिस पराजित भएको हो । १८ औं मिनेटमा जुमानु राईको गोलबाट अग्रता लिए पनि ४० आै‌‌ मिनेटमा कर्ण लिम्बुले झापाका लागि बराबरी गोल गरेका थिए । त्यसको एक मिनेटपछि नै दीलेन लोक्तामको गोलमा झापाले अग्रता दोब्बर बनायो । पहिलो हाफमा २–१ ले अघि रहेको झापाले दोस्रो हाफमा पनि उत्कृष्ट खेल प्रर्दशन गर्यो ।
खेलको ८६ औं मिनेटमा झापाका लागि योगेश गुरुङले तेस्रो गोल गरे । जितसँगै झापा ११ ले २ खेलबाट ३ अंक जोडेको छ । पुलिस भने खेलेका दुवै खेलमा पराजित हुँदै लिग तालिकाको पुछारमा रहेको छ । प्रतियोगिताअन्तर्गत आइतबार थ्रीस्टार क्लब र त्रिभुवन आर्मी भिड्नेछन । राष्ट्रिय लिगको अंक तालिकामा थ्रीस्टार पहिलो र मनाङ मस्र्याङ्दी क्लब दोस्रो स्थानमा छन् ।
