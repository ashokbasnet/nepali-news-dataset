लिभरपुलका कप्तान जोर्डनले यो सिजनका बाँकी खेल गुमाउने

चैत २७ – इंग्लिस क्लव लिभरपुलका कप्तान जोर्डन हेन्डर्सनले चोटका कारण यो सिजनका बाँकी खेल गुमाउने भएका छन् । युरोपा लिगको क्वाटर फाइनलको पहिलो लेगमा शुक्रबार बिहान बोर्सिया डर्टमुन्डसँगको खेलमा उनलाई घुँडामा चोट लागेको थियो ।
घुँडाको चोटका कारणले उनले जुन ११ तारिखदेखि फ्रान्समा सुरु हुने युरो कप खेल्नेमा समेत आशंका छ । जोर्डनले सातदेखि ८ हप्ता आराम गर्नु पर्ने चिकित्सकले बताएका छन् । युरोकप सुरु हुन ९ हप्ता बाँकी भएपनि इंग्ल्याण्डका प्रशिक्षक रोय हड्सनले १२ मेसम्ममा टिमको घोषणा गरिसक्नु पर्ने छ । २५ वर्षे जोर्डनले युरोकपको छनौटका १० मध्ये ६ खेल खेलेका थिए । लिभरपुलले प्रिमियर लिगमा ८ खेल खेल्न बाँकी छ । यस्तै युरोपा लिगमा डर्टमुन्डसँगको दोश्रो लेग आउँदो हप्ता हुने छ । प्रिमियर लिग र युरोपा लिगका खेलमा भने जोर्डन मैदान उत्रिन सक्ने छैनन् ।
