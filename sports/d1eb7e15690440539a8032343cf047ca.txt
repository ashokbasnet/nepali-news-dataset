मेस्सी चम्किए, म्यानचेस्टर सिटीका किपरलाई रेड कार्ड, बार्सिलोनाको शानदार जित

कात्तिक ४ – बार्सिलोनाले च्याम्पियन्स लिग अन्तर्गत बुधबारराति भएको खेलमा इंग्लिस क्लब म्यानचेस्टर सिटीमाथि शानदार जित दर्ता गरेको छ । घरेलु मैदान नाउक्याम्पमा भएको खेलमा बार्सिलोनाले म्यानचेस्टर सिटीलाई ४–० ले हराएको हो । बार्सिलोनाको जितमा लियोनल मेस्सीले ह्याट्रिक गरे । यस्तै नेइमारले एक गोल गरे । १७ औं मिनेटमा मेस्सीले गोल गर्दै पहिलो हाफमा बार्सिलोनालाई सुरुवाति अग्रता दिलाएका थिए । तर दोस्रो हाफको सुरुवात तिरै म्यानचेस्टर सिटीका गोलरक्षक रातो कार्ड खाँदै मैदानबाट बाहिरिनु सिटीका लागि घातक बन्यो । ५३ औं मिनेटमा गोलरक्षक क्लाउडियो ब्राभो रातो कार्ड खाँदै मैदानबाट बाहिरिएका हुन् । त्यसपछि सिटीले तीन गोल खायो । ६१ र ६९ औं मिनेटमा गोल गर्दै मेस्सीले ह्याट्रिक पूरा गरे । ७३ औं मिनेटमा जेरोमी म्याथ्युले दोहोरो पहेँलो कार्ड खाँदै मैदानबाट बाहिरिएपछि बार्सिलोना पनि १० खेलाडीमा सीमित भयो । ब्राभो बाहिरिएपछि गोलरक्षकको जिम्मेवारी सम्हालेका विल्ली काबाल्लेरोले नेइमारको पेनाल्टी प्रहार जोगाएका थिए । तर त्यसको एक मिनेटपछि खेलको ८९ औं मिनेटमा नेइमारले गोल गरेपछि बार्सिलोना ४–० ले विजयी भयो । बार्सिलोनाका खेलाडीले आफ्ना पूर्व प्रशिक्षक पेप गार्डिवलाको टिम सिटी विरुद्ध उत्कृष्ट प्रदर्शन गरे । च्याम्पियन्स लिगमा सिटीको यो अहिलेसम्मकै फराकिलो हार हो । जितपछि समूह सीमा रहेको बार्सिलोना तीन खेलबाट ९ अंकसहित समूहको शीर्ष स्थानमा छ । दोस्रो स्थानमा रहेको सिटीको चार अंक छ । समूह सीकै अर्को खेलमा बोरुसिया मोन्चेङब्लाचले सेल्टिकलाई २–० ले हरायो ।
