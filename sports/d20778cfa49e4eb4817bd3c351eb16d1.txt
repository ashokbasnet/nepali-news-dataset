कोपा अमेरिका : कोलम्बिया सेमिफाइनलमा, पेनाल्टीमा हार्‍यो पेरु

असार ४ – कोलम्बिया कोपा अमेरिका फुटबलको सेमिफाइनलमा प्रवेश गरेको छ । आज बिहान न्युजर्सीमा भएको खेलमा पेरुलाई टाइब्रेकरमा ४–२ ले हराएर कोलम्बियाले अन्तिम चारमा स्थान बनाएको हो । निर्धारित ९० तथा थप गरिएको समयमा दुवै तर्फबाट गोल हुन नसकेपछि खेलको निर्णय पेनाल्टी सुटआउटबाट लिइएको हो । पेरुका क्रिष्टिएन क्युएभा र मुगेल ट्रउकोले पेनाल्टीमा गोल गर्न नसकेपछि पेरु पराजित भयो । कोम्बियाका लागि पेनाल्टीमा कप्तान जेम्स रोड्रिग्वेज, कोडराडो, डायरो मोरेनो र सेबास्टिएन पेरेजले गोल गरे । कोलम्बिया सन् २००४ पछि पहिलो पटक कोपा अमेरिकाको सेमिफाइनलमा पुगेको हो । कोलम्बियाले सेमिफाइनलमा मेक्सिको र चिलीबिच हुने क्वाटरफाइनलको विजेतासँग खेल्नेछ । पेरु समूह बीको विजेता तथा कोलम्बिया समूह एको उपविजेताको रुपमा क्वाटरफाइनलमा आएका थिए । 
– एजेन्सीको सहयोगमा
