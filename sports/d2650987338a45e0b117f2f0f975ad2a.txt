एथलेटिक्स टोली फर्कियो

काठमाडौं, असार १५ - मलेसियाको कङगार पर्लिसमा भएको ९१ औं मलेसियन एथलेटिक्स च्याम्पियनसिपमा उत्कृष्ट प्रदर्शन गर्दै समग्रमा तेश्रो स्थान हासिल गरेको नेपाली टोली आइतबार स्वदेश फर्किएको छ ।
उक्त च्याम्पियनसिपमा नेपाल ३ स्वर्ण, ३ रजत र २ कांस्यसहित तेश्रो भएको थियो ।
जुन २५ देखि २७ तारिखसम्म सञ्चालन भएको प्रतियोगितामा समान ३–३ पुरुष र महिला खेलाडीले प्रतिस्पर्धा गरेका थिए ।
हरिकुमार रिमालले दोहोरो स्वर्ण जिते । उनले पुरुषको ५ हजार र १० हजार मिटरमा नेपाललाई स्वर्ण दिलाए । अर्को स्वर्ण विजेतामा कान्छीमाया कोजु रहिन् । कान्छीमायाले महिलाको १० हजार मिटर दौडमा पहिलो स्थान हात पारिन् । कान्छीमायाको नाममा थप एक रजत पनि रह्यो । कान्छीमाया ५ हजार मिटर दौडमा दोश्रो भइन् ।
त्यस्तै गोपीचन्द्र पार्कीले पुरुषको ५ हजार र १ हजार ५ सय मिटर दौडमा दोश्रो स्थान हात पारे । पुरुषको ८ सय मिटर दौडमा मुक्ति खड्काले कांस्य प्राप्त गरे । महिलाको ट्रिपलजम्पमा केशरी चौधरीले कांस्य हासिल गरिन् । लङजम्पमा भने केशरी पाँचौं भएकी थिइन् ।
सहभागी ६ मध्ये दिलमाया कार्की भने पदविहीन बनिन् । महिलाको ४ सय मिटर दौडमा प्रतिस्पर्धा गरेकी दिलमाया फाइनल चरणमा पुगेकी थिइन् । स्वास्थ्यका कारण दिलमायाले फाइनल नखेलेको एथलेटिक्स मुख्य प्रशिक्षक एवं टिम प्रशिक्षक सुशीलनरसिंह राणाले जनाएका छन् ।
टोलीलाई नेपाल एथलेटिक्स संघका अध्यक्ष राजीवविक्रम शाह, महासचिव सुनील राजवंशी, सचिव आरके विष्टलगायतले त्रिभूवन अन्तर्राष्ट्रिय विमानस्थलमा स्वगात गरेका थिए ।
