राष्ट्रिय लिगको उपाधिका लागि थ्री स्टार र मनाङ खेल्ने

काठमाडौं, असोज ३० – राष्ट्रिय लिग फुटबलको उपाधिका लागि थ्री स्टार र मनाङ मर्स्याङदी क्लबबीच शनिबार प्रतिस्पर्धा हुँदैछ । यी दुई बीचको खेल ललितपुरको सातदोबाटोमा रहेको एन्फा कम्प्लेक्समा दिउँसो साढे २ बजेपछि हुनेछ ।
अंक तालिकाको दोस्रो स्थानमा रहेको थ्री स्टारलाई उपाधिका लागि शनिबारको खेलमा कम्तिमा बराबरी आवश्यक छ । तर तेस्रो स्थानमा रहेको मनाङका लागि भने उपाधिका लागि स्पष्ट जित आवश्यक छ ।
खेल बराबरी भए आर्मीसँग अंक बराबरी भएपनि होम एण्ड अवे प्रणालीका आधारमा थ्री स्टारले लिगको उपाधि उचाल्ने छ । यस्तै थ्री स्टार गोल अन्तरमा पनि आर्मी भन्दा अघि छ ।
यस्तै शनिबारको खेलमा थ्री स्टारलाई हराएमा उपाधि मनाङको पोल्टामा जानेछ । पराजित भएमा मनाङले तेस्रो भएर लिग टुंग्याउने छ । लिगको एक खेल बाँकी हुँदा दोस्रो स्थानमा रहेको थ्री स्टारको ३२ तथा तेस्रो स्थानमा रहेको मनाङको ३१ अंक छ ।
उपाधि विजेताले १ करोड रुपैयाँ पुरस्कार पाउनेछ । यसअघि शुक्रबार भएको खेलमा नेपाल पुलिस क्लबलाई ३–० ले हराउँदै नेपाल आर्मी क्लब लिगको उपविजेता बनेको छ । आर्मीले ५० लाख रुपैयाँ पुरस्कार पाउने छ ।
