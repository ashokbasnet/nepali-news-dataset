‘जाडो होस् या गर्मी २०२२ को विश्वकप कतारमै’

भदौ २९ – कतारले सन् २०२२ को विश्वकप फुटबल आयोजनाको जिम्मेवारी अरु देशलाई दिने प्रस्ताव अस्वीकार गरेको छ ।
फुटबल सम्बन्धि विभिन्न निकायबाट कतारको गर्मीलाई ध्यानमा राखेर विश्वकपको आयोजना अरु देशमा स्थानान्तर गर्नुपर्ने भनाई आइरहेका बेला कतारका वल्र्डकप आयोजक समितिका महासचिव हसन अल थवादीले यसलाई अस्वीकार गरेका हुन् ।
फिफा अध्यक्ष सेप ब्लाटरले कतारको उच्च तापक्रमबाट जोगिनका लागि प्रतियोगिता जाडो समयमा सार्नुपर्ने बताइसकेका छन् । थवादीले तोकिएको समयमा कतारले फुटबल प्रतियोगिता आयोजना गर्न सक्दैन भन्नुमा कुनै कारण नरहेको बताएका छन् ।
उनले भनेका छन् ‘हामीले निकै मेहनत गरेका छौं, विश्वकप आयोजनामा हामी धेरै अगाडि बढिसकेका छौं । म सबैलाई आश्वस्त पार्न चाहन्छु कि कतारमा गर्मीको समयमा विश्व कप फुटबल आयोजना गर्न असम्भव छैन ।’
थवादीले कतार जाडो होस् या गर्मी कुनै पनि समयमा विश्वकप गर्न तयार रहेको भन्दै सन् २०२२ को विश्वकप निकै अद्भूत हुने बताएका छन् ।
