तुलसी र प्रकाश च्याम्पियन

काठमाडौं, असोज १९ - विश्रन्तिका तुलसीकुमार महर्जन र प्रकाश राईको जोडीले मिङ्स पाँचौं बबिनविक्रम विष्ट स्मृति रनिङ सिल्ड ब्याडमिन्टन प्रतियोगिताको पुरुष डबल्स उपाधि जितेको छ ।
बानेश्वरको भीमसेनगोलामा भएको फाइनलमा डिफेन्डिङ च्याम्पियन तुलसी र प्रकाशको जोडीले बानेश्वरका केशव पौडेल र तिलक छन्त्यालको जोडीलाई २१–१५ र २१–११ को सोझो सेटमा पराजित गर्दै उपाधि रक्षा गरे ।
किङ कम स्पोर्ट्स क्लबद्वारा आयोजित प्रतियोगितामा सिनामंगलका वीरेन्द्र कुँवर र ओम योगीको जोडीले तेश्रो स्थानमा चित्त बुझायो । यो जोडीले बानेश्वरका दीपक थापा र पुरुषोत्तम ढकालको जोडीलाई २१–१६ र २१–१९ को सोझो सेटमा पन्छाए ।
पहिलो हुनेले १२ हजार र र्‍याकेट, दोश्रोले ८ हजार र ट्रयाकसुट तथा तेश्रोले ५ हजार र टीसर्ट पुरस्कार  प्राप्त गरे । प्रतियोगितामा जोरपाटीका कर्मा शेर्पा र छेतेन लामाको जोडी उत्कृष्ट खेलाडी घोषित भए । उनीहरुले ब्याडमिन्टन किट्स पाए ।
विजेतालाई नेपाल कांग्रेसका महामन्त्री प्रकाशमान सिंहले पुरस्कार प्रदान गर्नुभयो । भदौ १५ गतेदेखि सुरु प्रतियोगितामा ३६ पुरुष जोडीले प्रतिस्पर्धा गरेको प्रतियोगिता संयोजक निरज कार्कीले जनाएका छन् ।
