क्यानको विशेष साधारणसभा हुँदै

अन्तर्राष्ट्रिय क्रिकेट परिषद (आइसीसी)का प्रतिनिधि र राष्ट्रिय खेलकुद परिषद (राखेप)का प्रतिनिधिको उपस्थितिमा विशेष साधारणसभाले पारित गरेपछि क्यानले नयाँ विधान पाउनेछ । विधान अनुमोदनका लागि हुनलागेको यो दोस्रो विशेष साधारणसभा हो ।

विधान बनेपछि क्यानको निर्वाचन गराउनका लागि मनिटरिङ कमिटी गठन हुनेछ । मनिटरिङ कमिटीले क्यानको चुनाव गराउँदै नयाँ नेतृत्व प्रदान गर्नेछ ।

मनिटरिङ कमिटीमा आइसीसीका तीन, राखेप र निर्वाचित क्यानका समान एक/एक प्रतिनिधि सदस्य रहनेछन् ।

वि.सं. २०७२ मंसिरमा चतुरबहादुर चन्द क्यानको अध्यक्षमा निर्वाचित भएका थिए । क्यानका तत्कालीन अध्यक्ष टंक आङबुहाङ समूहले उक्त अधिवेशन रोक्न राष्ट्रिय खेलकुद परिषदमा उजुरी दिएको थियो ।

राखेपले निष्पक्ष र वैधानिक तरिकाले निर्वाचन नभएको भन्दै रमेश सिलवालको नेतृत्वमा तदर्थ समिति गठन गरेको थियो ।

क्यानको निपष्क्ष निर्वाचन नभएको र सरकारी हस्तक्षेप रहेको भन्दै आइसीसीले २०७३ वैशाखमा क्यानलाई निलम्बन गरेको थियो ।

आइसीसीको बोर्ड बैठकअघि विधान संशोधन गर्नेगरी साधारणसभा गर्न लागेको क्यानका अध्यक्ष चतुरबहादुर चन्दले बताए ।

क्रिकेट विवाद समाधानका लागि चौतर्फी दबाब बढेपछि क्यानको निर्वाचित कमिटीले विधान संशोधनका लागि साधारणसभा गर्न लागेको हो ।

क्यानले विधान संशोधन गरे नेपाल क्रिकेट संघमाथि गरिएको निलम्बन फुकुवा गर्ने आइसीसीले यसअघि नै जनाउ दिइसकेको छ ।

‘नेपाली क्रिकेटको विवाद समाधान गर्न हामी आतुर छौं’–क्यान अध्यक्ष चन्दले भने–‘अब बस्ने साधारणसभाले विवाद समाधान गर्ने आशा गरेका छौं ।’ रासस
