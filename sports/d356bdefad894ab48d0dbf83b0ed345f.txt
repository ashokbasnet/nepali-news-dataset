लिसेस्टर र म्यानचेस्टर युनाइटेड बराबरीमा रोकिए

मंसिर १३ – लिसेस्टर सिटीले म्यानचेस्टर युनाइटेडलाई बराबरीमा रोकेको छ । इंग्लिस प्रिमियर लिग अन्तर्गत शनिबार राति भएको खेलमा लिसेस्टर सिटीले म्यानचेस्टर युनाइटेडलाई १–१ को बराबरीमा रोकेको हो । बराबरीपछि लिसेस्टरले शीर्ष स्थान गुमाएको छ भने म्यानचेस्टर युनाइटेडले शीर्ष स्थानमा उक्लिने मौका गुमायो । घरेलु मैदानमा भएको खेलमा जेमी भर्डीले गोल गर्दै लिसेस्टरलाई सुरुवाती अग्रता दिलाए । ४५ औं मिनेटमा बास्टियान स्वेनस्टाइगरले म्यानचेस्टर युनाइटेडका लागि बराबरी गोल फर्काए । दोस्रो हाफमा दुवै तर्फबाट गोल हुन नसकेपछि खेल १–१ को बराबरीमा सकियो । १४ खेलबाट २९ अंक जोडेको लिसेस्टर म्यानचेस्टर सिटीसँग गोलअन्तरमा पछि पर्दै दोस्रो स्थानमा छ भने समान १४ खेलबाट २८ अंक जोडेको म्यानचेस्टर युनाइटेड तेस्रो स्थानमा छ । शनिबचार राति नै भएका खेलमा सन्डरल्याण्डले स्टोकलाई २–० तथा क्रिष्टल प्यालेसले न्युक्यासललाई ५–१ ले हरायो । 
– एजेन्सीको सहयोगमा
