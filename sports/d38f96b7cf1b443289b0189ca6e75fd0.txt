इपिएल : किन गर्दैनन् पहिले ब्याटिङ ? टस हार्नु जितको कारण बन्दै

ऋग्वेद शर्मा/उज्यालो । 
काठमाडौं, असोज १२ – एभरेष्ट प्रिमियर लिग (इपिएल) क्रिकेटमा सातमा पाँच खेल पहिले ब्याटिङ गर्ने टिमले जितेका छन् । तरपनि टस जित्ने टिमले पहिले फिल्डिङ गर्ने निर्णय गर्छन् । बुधबारसम्म नतिजा निस्किएका सातमध्ये पाँच खेलमा टस हार्नु नै जितको कारण बनेको छ । अहिलेसम्म टस जित्ने सबै टिमले फिल्डिङ नै रोजेका छन् । 
इपिएलमा पहिलो दिन कान्तिपुर गुर्खाज र विशाल वारियर्सको खेल वर्षाका कारण हुन सकेन । त्यसपछिका दुई खेल भने पछि ब्याटिङ गर्ने टिमले जिते । दोस्रो खेलमा पञ्चकन्या तेजले टस जितेर फिल्डिङ रोज्यो र जगदम्बा राइनोजलाई ६ विकेटले हरायो । यस्तै तेस्रो खेलमा कान्तिपुर गुर्खाजले सगरमाथा लिजेन्डस्लाई सात विकेटले हरायो । कान्तिपुरले पनि टस जितेर फिल्डिङ गरेको थियो । 
यि बाहेक अरु पाँच खेल टस हार्ने टिमले जितेका छन् । टस जित्ने टिम पहिले फिल्डिङ गर्छन् र खेल हार्छन् । चौथो खेलमा कलर्स एक्स फ्याक्टरले टस जित्यो र फिल्डिङ रोज्यो । कलर्स पञ्चकन्यासँग ३४ रनले पराजित भयो । पञ्चकन्याले दिएको १ सय ५५ रनको लक्ष्य पछ्याएको कलर्सले ८ विकेट गुमाएर १ सय २० रन मात्र बनाउन सक्यो । 
यस्तै पाँचौ खेल पनि टस जित्ने टिमले हार्यो । विशाल वारियर्स र सगरमाथा लिजेन्ड्सबिच भएको खेलमा विशाल २५ रनले विजयी भयो । टस जितेर फिल्डिङ रोज्नु सगरमाथाको हारको कारण जस्तै बन्यो । विशालले दिएको १ सय ७५ रनको लक्ष्य पछ्याएको सगरमाथाले ५ विकेट गुमाएर १ सय ४९ रन बनायो । 
छैठौँ, सातौँ र आठौँ खेलपनि टस हार्ने टिमले जिते । छैठौँ खेलमा जगदम्बा राइनोजले कान्तिपुर गुर्खाजलाई ११ रनले हरायो । कान्तिपुरले टस जितेर फिल्डिङ गर्ने निर्णय गरेको थियो । सातौँ खेलमा पनि टस जितेर पहिले फिल्डिङ गर्ने सगरमाथा लिजेन्ड्स कलर्ससँग ९ रनले पराजित भयो । कलर्सले दिएको १ सय ६९ रनको लक्ष्य पछ्याएको सगरमाथाले ६ विकेट गुमाएर १ सय ५९ रन मात्र बनाउन सक्यो । आठौँ खेलमा पनि टस जितेर फिल्डिङ रोजेको कान्तिपुर पञ्चकन्यासँग ३४ रनले हार्यो । १ सय ३० रनको लक्ष्य पछ्याएको कान्तिपुरले निर्धारित ओभरमा ९ विकेट गुमाएर ९५ रन मात्र बनायो । 
पहिले फिल्डिङ गरेर लगातार खेल हारिरहँदा पनि टस जित्ने टिमले फिल्डिङ नै किन रोज्छन् त ? नेपाली क्रिकेट टिमका पूर्व कप्तान विनोस दास यसमा खासै ठूलो कारण नभएको बताउँछन् । ‘टार्गेट सेट भएपछि चेज गर्न सजिलो हुन्छ भनेरै हो । पहिले राम्रो स्कोर गर्ने प्रेसर हुन्छ, पछि ब्याटिङ गर्दा टार्गेट अनुसार नै सम्हालिएर खेल्न सजिलो हुन्छ त्यही भएर हो’ उनले भने ‘नेपाली ब्याट्सम्यान पहिले ब्याटिङ गर्न डराउँछन् भन्ने कुरा गलत हो । पिचको कन्डिसनमा पनि निर्भर हुन्छ ।’ 
ट्वेन्टी ट्वेन्टी क्रिकेट सानो कारणले पनि फेरबदल हुने खेल हो । पिचको कन्डिसनमा धेरै भर पर्नु नपर्ने र कुनै एक ओभरले मात्रै पनि जित सुनिश्चित गर्न पर्याप्त हुने हुँदा एकै ब्याट्सम्यान र बलरले मात्रै पनि हार जित दिलाउन सक्छन् । नेपाली क्रिकेट प्रेमीले पनि घरेलु मैदानमा ट्वेन्टी ट्वेन्टीको नयाँ मजा लिइरहेका छन् । पहिलो पटक आयोजना गरिएको इपिइल जस्तो प्रतियोगिताले निरन्तरता पाए नेपाली क्रिकेटको विकासमा ठूलो सहयोग पुग्नेछ ।
