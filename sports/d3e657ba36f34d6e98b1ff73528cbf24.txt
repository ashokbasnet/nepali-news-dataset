सरस्वतीलाई हराउँदै मनाङ पोखरा कपको सेमिफाइनलमा

पोखरा, पुस २६ - मनाङ मर्स्याङ्दी क्लब मनकामना केबल कार पोखरा कप फुटबलको सेमिफाइनलमा प्रवेश गरेको छ ।  शनिबार भएको पहिलो क्वाटरफाइनलमा सरस्वती युथ क्लबलाई ४–१ ले हराउँदै मनाङ सेमिफाइनलमा पुगेको हो ।
पोखरा रंगशालामा भएको खेलमा मनाङलाई जिताउन अनिल गुरुङले २ तथा डोडोज र दिपक राईले गोल गरे । १२ औं मिनेटमा कप्तान गुरुङको गोलबाट अग्रता लिएको मनाङका लागि त्यसको ८ मिनेटपछि डोडोजले दोश्रो गोल गरे ।
खेलको ३४ औं मिनेटमा सरस्वती क्लवका शक्ति राईले गोल गर्दै सरस्वतीलाई खेलमा फर्काउने प्रयास गरेपनि त्यो सफल भएन । दोस्रो हाफमा मनाङ फेरि आक्रामक भयो र उसले २ गोल थप्यो । ५३ औं मिनेटमा गुरुङले र ८१ औं मिनेटमा दिपक राईले गोल थपे ।
जितपछि मनाङका प्रशिक्षक नबिन न्यौपानले खेलाडीले सुरुमै गोल गर्ने र विपक्षी टिमलाई दवावमा पार्ने रणनीति अनुसार राम्रो खेलेको र फराकिले जित पाएको बताए । ‘मैंले केटाहरुलाई खेललाई हल्का रुपमा नलिन भनेको थिएँ’ न्यौपानले पत्रकारसित भने ‘केटाहरुले राम्रो खेले ।’
मनाङले अब सेमिफाइनलमा नेपाल पुलिस र नेपाल आर्मीबीच हुने क्वाटर फाइनलको विजेतासँग खेल्नु पर्ने छ । पुलिस वा आर्मी जुन सुकै टिमसँग खेल्न पनि आफूहरु तयार रहेको भन्दै न्यौपानले भने ‘सेमिफाइनल खेल निक्कै रोमाञ्चक हुने छ ।’
सरस्वतीका प्रशिक्षक प्रदीप नेपालले आफ्ना महत्वपूर्ण खेलाडी घाइते भएकाले क्षमता अनुसार खेल्न नसकेक्दा खेल हार्नु परेको बताए । आफ्ना मिडफिल्डरले खासै राम्रो गर्न नसक्नु नै हारको कारण भएको उनको भनाई थियो ।
