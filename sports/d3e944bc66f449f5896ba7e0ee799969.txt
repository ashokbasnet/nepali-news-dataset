नेइमार र काभानीको गोल, पिएसजीले लियो ९ अंकको अग्रता

मंसिर ११ – फ्रेन्च लिग वान फुटबलमा लिग लिडर पेरिस सेन्ट–जर्मेन (पिएसजी) ले ९ अंकको अग्रता लिएको छ । लिग अन्तर्गत आइतबार राति भएको खेलमा मोनाकोलाई २–१ ले हराउँदै पिएसजीले दोस्रो स्थानको लियोनसँगको अंक दूरी ९ पुर्‍याएको हो । अवे मैदानमा भएको खेलमा पिएसजीलाई जिताउन एडिसन काभानी र नेइमारले गोल गरे । मोनाकोका लागि जोएओ माउटिन्होले एक गोल फर्काए । १९ औं मिनेटमा काभानीको गोलबाट पिएसजीले पहिलो हाफमा १–० को अग्रता लियो । ५२ औं मिनेटमा पाएको पेनाल्टीको अवसरलाई सदुपयोग गर्दै नेइमारले पिएसजीका लागि गोल गरे । ८१ औं मिनेटमा माउटिन्होले मोनाकोलाई एक गोल फर्काए पनि त्यो हार जोगाउन पर्याप्त भएन । जितपछि पिएसजीको १४ खेलबाट ३८ अंक भएको छ । दोस्रो स्थानको लियोनको २९ अंक छ । लियोनले राति नै भएको खेलमा निसलाई ५–० ले हराएको हो । पिएसजीसँग पराजित भएको मोनाकोको २९ अंक सहित तेस्रो स्थानमा छ ।
