जुडोकी फुपू ल्हामुलाई वर्षको उत्कृष्ट महिला खेलाडीको अवार्ड

काठमाडौं, साउन ६ – वर्षको महिला उत्कृष्ट खेलाडीको उपाधि जुडो खलाडी फुपू ल्यामु खत्रीले जितेकी छिन् । १२ औं सागमा स्वर्णसहित ५ वटा अन्तर्राष्ट्रिय पदक जितेकी खत्रीले उत्कृष्ट महिला खेलाडीको अवार्ड हात पारेकी हुन् । 
खत्रीले दक्षिण एसियाली खेकलुदमा २१ वर्षपछि नेपाललाई जुडोमा स्वर्ण दिलाएकी हुन् । सागमा राउन्ड रोबिनको आधारमा भएको ६३ केजी मुनिको स्पर्धामा चारै प्रतिद्वन्द्वीलाई हराएर उनले नेपाललाई स्वर्ण दिलाएकी थिइन् । 
स्वर्णको लागि निर्णायक खेलमा भारतकी सुनीबालादेवी हुइदरमलाई वोजारीको आधारमा पराजित गरेकी थिइन् । त्यसअघि श्रीलंकाकी डीवाईएल विजेबद्र्धने, बंगलादेशकी डोउसुइजिङ चौधरी कान्त र पाकिस्तानकी अम्ब्रिन मसिहलाई खत्रीले नकआउट गरेकी थिइन् । 
त्यस्तै उनले हङकङ ओपन जुनियर जुडो च्याम्पियनसिपमा पनि रजत जितेकी थिइन् । मकाउ ओपन जुनियर जुडो च्याम्पियनसिपमा खत्रीले नेपाललाई कांस्य दिलाएकी थिइन् । 
त्यस्तै हंगेरी ओपन जुडो च्याम्पियनसिपमा हंगेरीकै खेलाडीहरुलाई हराएर खत्रीले कांस्य पद जितेकी थिइन् । अल ओपन जुनियर बुडापेस्ट कपमा तीन खेलाडीलाई पराजित गर्दै स्वर्ण जितेकी खत्री गत वर्षभरी चर्चामा रहिन् । साथै खत्रीले वल्र्ड च्याम्पियनसिप र एसियन च्याम्पियनसिपमा पनि सहभागिता जनाएकी थिइन् । 
काठमाडौंको प्रज्ञा भवनमा बिहिबार भएको कार्यक्रममा खेलकुद पत्रकार मञ्चले उनलाई पल्सर मोटरसाइकल र प्रमाणपत्र सहित अवार्ड प्रदान गरकोे हो । त्यस्तै उनले डिस होमको सेटअप बक्स र १ बर्षको निशुल्क सुविधा तथा न्यू होराइजन कार्पेट पनि प्राप्त गरेकी छिन् । उनले यो अवार्डमा उसुकी नीमा घर्तीमगर, पौडीकी गौरिका सिंह, ट्रायथलनकी रोजा केसी र तेक्वान्दोकी रेजिना कार्कीलाई पछि पारेकी हुन् ।
