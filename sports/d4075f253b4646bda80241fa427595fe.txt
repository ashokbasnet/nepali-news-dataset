फेल्प्स र पदक : यो ओलम्पिकमा तीन, समग्रमा २१ स्वर्ण

साउन २६ - अमेरिकाका पौडी खेलाडी माइकल फेल्प्सले रियो ओलम्पिकमा अहिलेसम्म तीन वटा स्वर्ण पदक जितेका छन् । योसँगै उनको ओलम्पिक स्वर्ण पदकको संख्या २१ पुगेको छ । फेल्प्सले बुधबार बिहान व्यक्तिगत र समूह गरी दुई स्पर्धामा स्वर्ण पदक जिते । उनले पुरुष दुई सय मिटर बटरफ्लाईमा जितेको स्वर्ण रियो ओलम्पिकको दोस्रो तथा उनको खेल जीवनको २० औं ओलम्पिक स्वर्ण बन्यो । ३१ वर्षका फेल्प्सले एक मिनेट ५३ दशमलव ३६ सेकेण्डमा दूरी पूरा गरेर स्वर्ण जितेका हुन् । यो स्पर्धामा जापानका मासातो साकाइले एक मिनेट ५३ दशमलव ४० सेकेण्डमा दूरी पूरा गरेर रजत तथा हंगेरीका टामस केनडेरिसीले एक मिनेट ५३ दशमलव ६२ सेकेण्डमा दूरी पूरा गरेर कास्य पदक जिते । यस्तै फेल्प्स रहेको पुरुष ४*२०० मिटर फ्रिस्टाइल रिलेमा अमेरिकाले स्वर्ण पदक जितेको हो । यो फेल्प्सको रियो ओलम्पिकको तेस्रो तथा समग्रमा २१ औं ओलम्पिक स्वर्ण हो । अमेरिकी टिमले सात मिनेट शुन्य दशमलव ६६ सेकेण्डमा दूरी पूरा गरेर स्वर्ण पदक जितेको हो । सात मिनेट ३ दशमलव १३ सेकेण्डमा दूरी पूरा गरेको बेलायती टिमले रजत तथा सात मिनेट तीन दशमलव ५० सेकेण्डमा दूरी पूरा गरेको जापानले कास्य पदक जित्यो ।
