एसियाडकी पदक विजेता बिमलालाई सरकारले १० लाख दिने

काठमाडौं, असोज २५ – सरकारले दक्षिण कोरियाको इन्चोनमा भएको एसियाडमा कास्य पदक जित्न सफल कराँते खेलाडी बिमला तामाङलाई १० लाख रुपैयाँ दिने भएको छ ।
युवा तथा खेलकुद मन्त्री पुरुषोत्तम पौडेलले बिमलाले कास्य पदक जितेर मुलुकको इज्जत राखेको भन्दै यसअघिको निर्णय अनुसार १० लाख रुपैयाँ पुरस्कार दिने बताउनुभयो ।
तीन वर्ष अघि सरकारले एसियाली खेलकुदमा स्वर्ण जित्ने खेलाडीलाई ५० लाख, रजत जित्नेलाई २५ लाख र कास्य पदक जित्ने खेलाडीलाई १० लाख रुपैयाँ दिने निर्णय गरेको थियो । युवा तथा खेलकुदमन्त्री पौडेलले शनिबार काठमाडौंमा तामाङ समाज युएइका तर्फबाट बिमलालाई ५१ हजार रुपैयाँ नगदसहित सम्मान गर्दै एसियाडमा सहभागीताका सम्बन्धमा कमजोरी भएपनि बिमलाले सरकारी निर्णय अनुसारको पुरस्कार रकम पाउने बताउनुभयो ।
उहाँले खेलाडीहरुको सुरक्षाप्रति सरकार गम्भीर रहेको भन्दै अब आइन्दा खेलाडीहरुले विदेशमा लुक्नुपर्ने अवस्था आउन नदिने बताउनुभयो । एसियाडमा भाग लिन गएका चार जना खेलाडी उतै लुकेका थिए ।
