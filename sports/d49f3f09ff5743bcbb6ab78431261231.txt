आइपिएलः राजस्थानमाथि चेन्नईको जित

वैशाख ११ – इन्डियन प्रिमियर लिग (आइपिएल) क्रिकेट अन्तर्गत बुधबार राती भएको खेलमा चेन्नई सुपर किङ्सले राजस्थान रोयल्सलाई ७ रनले हराएको छ ।
चेन्नईले दिएको १ सय ४१ रनको लक्ष्य पछ्याएको राजस्थान एक बल बाँकी छँदै १ सय ३३ रन बनाएर अलआउट भयो । राजस्थानका लागि १० नम्बरमा ब्याटिङ गरेका धवल कुलकर्णीले सर्वाधिक २८ रन बनाए ।
चेन्नईका लागि रवीन्द्र जडेजाले चार विकेट लिएर जिताउन महत्वपूर्ण भूमिका खेले । ४ ओभर बलिङ गरेका उनले ३३ रन खर्चेर ४ विकेट लिएका हुन् । टस हारेर पहिले ब्याटिङ गरेको चेन्नईले ड्वेन स्मिथको ५० र रवीन्द्र जडेजाको ३० रन मद्दतले १ सय ४० रन बनाएको थियो । जितसँगै चेन्नई चार अंकका साथ दोस्रो स्थानमा पुगेको छ ।
