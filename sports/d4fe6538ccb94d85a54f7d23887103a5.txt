यसपटकको महोत्सवमा हात्तीलाई विशेष भोज

चितवन, पुस ३– नयाँ वर्ष र क्रिसमस डे को अवसर पारेर चितवनको सौराहामा यस वर्ष पनि अन्तर्राष्ट्रिष्य हात्ती दौड प्रतियोगिता हुने भएको छ । पुष ११ गतेदेखि महोत्सव एवं दौड सुरु हुने आयोजक  क्षेत्रीय होटल संघ सौराहाले जनाएको छ ।
हात्ती महोत्सवको तयारी सौराहामा तीव्र रुपमा भैरहेको क्षेत्रीय होटल संघ सौराहाका अध्यक्ष ज्ञानेन्द्र विष्टले बताउनुभयो । हात्तीको संरक्षण र यसको महत्वको बारेमा जनचेतना जगाउने उद्देश्यले हात्ती महोत्सवको आयोजना गरिएको उहाँले जानकारी दिनुभयो ।
समाज, संरक्षण र सम्वृद्धि भन्ने नाराका साथ पुष ११ गतेदेखि १५ गतेसम्म सौराहाको बाघमारा मैदानमा हुने महोत्सव वन्यजन्तु संरक्षण र हात्तीको विषयमा जनचेतना अभिवृद्धी गर्न सहयोगी हुने उहाँले बताउनुभयो ।
महोत्सवमा हात्ती दौड, हात्तीको छावाहरुको फुटवल, हात्ती श्रृँगार प्रतियोगिता, गाडा दौड, टांगा दौड, डुङ्गा दौड प्रतियोगिता पनि संचालन हुनेछ ।
यसवर्ष हात्तीका लागि विशेष भोजको कार्यक्रम पनि समाबेश गर्न लागिएको छ । यस कार्यक्रम अन्तर्गत हात्तीलाई मनपर्ने उखु, तरकारी लगायतका खानेकुरा खुवाइनेछ ।
आयोजकका अनुसार यसवर्ष हात्ती दौड प्रतियोगितामा २० वटा हात्ती सहभागी हुनेछन् । छावाको फुटवल प्रतियोगिताको लागि ४ वटा, श्रृँगार प्रतियोगितामा ५ वटा, गाडा दौडमा २० वटा, टाँगा दौडमा १८ वटा र १० वटा डुङ्गाबीच प्रतियोगिता हुने आयोजकले जनाएको छ ।
महोत्सवमा राष्ट्रिय तथा स्थानीय कलाकारले सांस्कृतिक कार्यक्रम पनि प्रस्तुत गर्दैछन ।
