रोनाल्डोलाई पछि पार्दै मेस्सीले जिते पाँचौं पटक बालोन डी’ओर

पुस २८ – स्पेनिस क्लब बार्सिलोनाका अर्जेन्टिनी स्टाइकर लियोनल मेस्सीले वर्ष २०१५ को विश्वका उत्कृष्ट फुबलरको उपाधि जितेका छन् । मेस्सीले योसँगै पाँचौं पटक विश्वको उत्कृष्ट फुटबलरको उपाधि जितेर कीर्तिमान बनाएका छन् । अन्तर्राष्ट्रिय फुटबल महासंघ फिफाले सोमबार राति स्वीजरल्याण्डको ज्युरिचमा गरेको विशेष कार्यक्रममा फिफा बालोन डी’ओर २०१५ को विजेताको घोषणा गरेको हो । प्रशिक्षक, पत्रकार तथा फुटबल अधिकारीको मतका आधारमा मेस्सी वर्ष फुटबलर बनेका हुन् । मेस्सीले ४१ दशमलव ३३ प्रतिशत मत पाएका छन् । दोस्रो स्थानमा रहेका गएको वर्षका विजेता रियल मड्रिडका स्टाइकर क्रिष्टियानो रोनाल्डोले २७ दशमलव ७६ प्रतिशत मत पाएका छन् । अन्तिम तीनमा परेका बार्सिलोनाका बार्जिलियन स्टाइकर नेइमारले भने ७ दशमलव ८६ प्रतिशत मत पाएका छन् । गएको ८ वर्षदेखि मेस्सी अथवा रोनाल्डो नै वर्ष खेलाडी घोषित हुँदै आएका छन् । यो अवधिमा मेस्सीले पाँच तथा रोनाल्डोले तीन पटक उपाधि जितेका छन् । यस्तै अमेरिकाकी मिडफिल्डर कारली लोइडले वर्ष महिला खेलाडीको उपाधि जितेकी छन् । बार्सिलोनका प्रशिक्षक लुइस इन्रिकले पुरुष फुटबल प्रशिक्षकको उपाधि जितेका छन् । अमेरिकाका जिल एलिसले महिला फुटबल प्रशिक्षको उपाधि जितेका छन् । गोल अफ दि इएरका लागि प्रदान गरिने पुसकास अवार्ड वेन्डेल लिराले जितेका छन् । दक्षिण अफ्रिकाका पूर्व कप्तान लुकास रडेवेले फेयर प्ले अवार्ड पाएका छन् । 
वर्ष २०१५ मा मेस्सी

६१ खेलमा ५२ गोल, २६ गोलका लागि सहयोग
प्रत्येक एक सय एक मिनेटमा एक गोल तथा प्रत्येक दुई सय दुई मिनेटमा गोलका लागि सहयोग
ला लिगामा ३४ गोल, १५ गोलका लागि सहयोग
युरोपका सबै क्लब प्रतियोगितामा गोल, पाँच वटा उनको क्लब बार्सिलोनाले जित्यो

मेस्सीले यसअघि मेस्सीले यसअघि सन् २००९, २०१०, २०११ र २०१२ मा उपाधि जितेका थिए । गएको वर्षका विजेता रोनाल्डोले सन् २००८ र २०१३ मा पनि उपाधि जितेका थिए । २८ वर्षका मेस्सीको क्लब बार्सिलोनाले सन् २०१४–१५ को सिजनमा ला लिगा, कोपा डेल रे तथा च्याम्पियन्स लिगको उपाधि जितेको थियो । पोर्चुगलका कप्तान ३० वर्ष रोनाल्डोले वर्ष २०१५ मा ५७ गोल गरे । च्याम्पियन्स लिगमा कीर्तिमानी १६ गोल गरे पनि चौंथो पटक बालोन डी’ओर जिताउन पर्याप्त भएन । २३ वर्षका बार्लियन नइमार तेस्रो स्थानमा रहे । उनले सन् २०१५ मा ६२ खेलमा ४५ गोल गरेका थिए ।
– एजेन्सीको सहयोगमा
