च्याम्पियन्स लिगमा १६ टोलीको टुंगो लाग्यो, लिभरपुलले गर्‍यो गोलको बर्षा

गएरातिका खेलपछि नकआउट समीकरण पुरा भएको हो । गएराति भएका समूह चरणका अन्तिम खेलहरुमा इङ्ल्यान्डका लिभरपुल र टोटनह्याम हट्सपर विजयी हुँदा म्यान्चेस्टर सिटी भने पराजित भएको छ ।

लिभरपुलले रुसको स्पार्टा मस्कोलाई ७-० ले हराउँदा टोटनह्याम हट्सपरले साईप्रसको अपोईल निकोसियालाई ३-० ले पराजित गर्‍यो ।

यसअघि नै राउण्ड अफ सिक्सटिनमा पुगिसकेको म्यान्चेस्टर सिटी भने युक्रेनको शख्तरसँग २-१ ले पराजित भयो ।

राति भएका अन्य खेलमा स्पेनको रियाल मड्रिडले जर्मनीको बोरुसिया डर्टमण्डलाई ३-२ ले हराउँदा पोर्चुगलको एफ.सी पोर्टोले फ्रान्सको मोनाकोलाई ५-२ ले पराजित गर्‍यो ।

यसैगरी टर्कीको बेसिक्तासले जर्मनीको आर.बी. लेप्जीगलाई २-१ ले हराउँदा नेदरल्याण्ड्सको फेयनुर्डले इटालीको नापोलीमाथि २-१ कै जित निकाल्यो ।

गएरातिका खेलपछि च्याम्पियन्स लिग फुटबलको सबै ८ समूहका विजेता तथा उपविजेता टोलीको टुंगो लागेको छ ।

यस पटक विजेताको रुपमा म्यान्चेस्टर युनाईटेड, म्यान्चेस्टर सिटी, लिभरपूल, टोटनह्याम हट्सपर, बार्सीलोना, पेरिस सेन्ट जर्मेन, ए.एस रोमा र बेसिक्तास अन्तिम १६ मा पुगेका छन् ।

यसैगरी समुह उपविजेताको रुपमा चेल्सी, रियाल मड्रिड, बायर्न म्युनिख, युभेन्टस, सेभिया, शख्तर, एफ.सी बाजल र पोर्टो नक आउट चरणमा पुगेका छन् ।

च्याम्पियन्स लिग नक आउट चरणको खेल तालिका आगामि सोमवार निकालिंदैछ ।
