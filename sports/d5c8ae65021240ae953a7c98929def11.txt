राष्ट्रिय क्रिकेट: भैरहवा र वीरगञ्ज सेमिफाइनलमा

काठमाडौ, बैशाख १ – भैरहवा र वीरगञ्ज एकदिवसीय राष्ट्रिय क्रिकेट प्रतियोगिताको सेमिफाइनल प्रवेश गरेका छन् । सोमबार आआफ्ना खेल जित्दै दुबै टोली अन्तिम चारमा पुगेका हुन् ।
प्रतियोगितामा लगातार चौथो जित निकाल्ने क्रममा सोमबार क्षेत्र नम्बर ४ भैरहवाले क्षेत्र नम्बर ५ नेपालगञ्जलाई ४ विकेटले हरायो । २ सय २ रनको लक्ष्य भैरहवाले ३० ओभरमा ६ विकेटको क्षतिमा भेट्टायो ।
उसका लागि लालबहादुर अधिकारीले ४९ र अन्तिम थापाले ४३ रनको योगदान दिए । पहिले ब्याटिङ गरेको नेपालगञ्जले ४६ ओभर ५ बलमा २ सय १ रन बनाएको थियो । जितसँगै ८ अंक बटुलेको भैरहवा समूह बीको शीर्ष स्थानमा छ ।
यस्तै वीरगंजले सोमबार क्षेत्र नम्बर ८ पोखरालाई १ सय १४ रनले हरायो । पोखरामा वीरगंजले दिएको २ सय २५ रनको लक्ष्य पछ्याएको पोखरा ३४ ओभर ४ बलमा १ सय १० रनमा समेटियो ।
वीरगञ्जका कुमार थापाले ४ विकेट लिए । पहिले ब्याटिङ गरेको वीरगञ्जले आरिफ शेखको ५४ रनको मद्दतमा ९ विकेट गुमाउँदै २ सय २४ रन बनाएको थियो । वीरगंज ३ खेलबाट ६ अंकका साथ समूह एको शीर्ष स्थानमा छ ।
