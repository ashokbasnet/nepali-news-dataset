फाल्गुनन्द गोल्ड कप : सेगनको ह्याट्रिकमा ताप्लेजुङको सानदार जित

भीमकुमार बाँस्कोटा/उज्यालो ।
फिदिम, पुस २० – सेगन इएटायोको ह्याट्रिकमा कर्ण सिं सोनाम स्मृति क्लब ताप्लेजुङ पाँचथरको फिदिममा जारी आठौँ फाल्गुनन्द गोल्डकप नकआउट फुटबल प्रतियोगिताको सेमिफाइनल पुगेको छ । बुधबार भएको दोस्रो चरणको अन्तिम खेलबाट चर्च व्वाइज क्लब काठमाडौंलाई ६-१ को फराकिलो गोल अन्तरमा ताप्लेजुङले जितेको हो ।  
ताप्लेजुङको सानदार जितका लागि सेगनको ह्याट्रिकसँगै सुनिल वलले दुई गोल र टिम क्याप्टेन निराजन खड्काले एक गोल गरे । चर्च व्वाइजका लागि अजय मार्टिन कायोडेले एक गोल गरे । खेलको १३ औँ मिनेटमा अजयले पोलमा ठोक्किएर आएको बल हेड मार्फत रिवल्डिङ गोल गरेका हुन् । 
ताप्लेजुङको जितका लागि निराजन खड्काले खेल सुरु भएको ३८ औँ मिनेटमा गोल गरेर टिमलाई हौसाएका थिए । खेल सुरु भएको ४१ औँ मिनेटमा सेगनले विपक्षि टिमको जाली चुमाए । त्यस्तै दोस्रो हाफको एक मिनेट र खेल सुरु भएको ७८ औँ मिनेटमा गोल गर्दै सेगनले ह्याट्रिक पूरा गरे ।  सुनिल बलले ५५ औँ मिनेटमा पहिलो गोल र इञ्जुरी समयमा दोस्रो गोल गरे ।  
पहिलो हाफमा काठमाडौंले राम्रो प्रदर्शन गरे पनि दोस्रो हाफमा काठमाडौंको फितलो प्रदर्शनमा ताप्लेजुङले गोलको वर्षा गरेको हो । खेलाडीको तालमेल नमिलेकाले आफ्नो टिमले नराम्ररी हार वेहोर्नु परेको टिम मेनेजर पदम गुरुङले प्रतिक्रिया दिए । बुधबार भएको खेलमा ताप्लेजुङका सेगन म्यान अफ दी म्याच घोषित भए । 
२२ गते हुने सेमिफाइनलेको दोस्रो खेलमा ताप्लेजुङ र एलाभेन एरोज दुहबी सुनसरी भिड्नेछन् । बिहीबार हुने सेमि फाइनलको पहिलो खेलमा आयोजक फिदिम स्पोर्टिसँग विर्ता युनाईटेड क्लब झापा ११ को खेल हुने निश्चित भएको छ।
