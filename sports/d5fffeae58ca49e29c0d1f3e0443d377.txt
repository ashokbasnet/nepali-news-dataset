अन्तर्राष्ट्रिय टेबल टेनिसमा भाग लिन पेरिस जाने खेलाडीको विदाई

काठमाडौं, बैशाख २७ – लिबहार विश्व टेबलटेनिस च्याम्पियनसिपमा नेपालका दुई खेलाडीले भाग लिने भएका छन् ।
मे १३ देखि २० तारिखसम्म फ्रान्सको पेरिसमा हुने विश्व च्याम्पियनसिपको पुरुष एकलमा अजय सुवाल र महिला एकलमा नविता श्रेष्ठले सहभागिता जनाउने छन् ।
उनीहरुले मिक्स डबल्समा पनि प्रतिस्पर्धा गर्नेछन् । दुवै खेलाडी शीर्ष वरियताका हुन् । खेलाडी शनिबार आयोजनास्थल पेरिस प्रस्थान गर्नेछन् ।
प्रतियोगितामा सहभागी हुन समान ३–३ पुरुष-महिला खेलाडीका साथै एक व्यवस्थापकको प्रवेशाज्ञाका लागि आवेदन गरिएकोमा अजय र नविताको मात्र स्वीकृत भएको अखिल नेपाल टेबलटेनिस संघले जनाएको छ ।
राष्ट्रिय खेलकुद परिषद् राखेपका सदस्य–सचिव युवराज लामाले शुक्रबार टोलीको बिदाइ गर्दै धेरै खेलाडी मध्ये थोरै खेलाडी अन्तर्राष्ट्रिय जगतमा राष्ट्रको प्रतिनिधित्व गर्ने अवसर प्राप्त गर्ने हुँदा खेलाडीले पाएको अवसरलाई भरपुर सदुपयोग गर्नुपर्ने बताए ।
विदाइका अवसरमा टेबलटेनिस संघका अध्यक्ष चतुरानन्द राज वैद्य, महासचिव कुबेरप्रकाश सिंह, खेलाडी, प्रशिक्षकलगायतको उपस्थिति रहेको थियो ।
