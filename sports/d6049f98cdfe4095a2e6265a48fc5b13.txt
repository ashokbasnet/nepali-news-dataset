विद्यालय खेलकुद शिक्षक कोर्ष सम्पन्न

ललितपुर, असोज २९ - राष्ट्रिय खेलकुद परिषद् (राखेप) अन्तर्गत नेपाल खेलकुद प्रतिष्ठानद्वारा सञ्चालित विद्यालय खेलकुद शिक्षक कोर्स (लेभल १) को पहिलो चरण  ललितपुरको सातदोबाटोस्थित अन्तर्राष्ट्रिय खेलकुद परिसरमा सोमबार सम्पन्न भएको छ ।

केन्द्रमासहित अन्य पाँच विकास क्षेत्रमा सञ्चालित यो कोर्सले सोमबारै सबै क्षेत्रमा एक कार्यक्रमबीच बिट मारेको छ ।

 

भदौ १० गतेदेखि सुरु भएको कोर्समा विभिन्न ९ खेलका कूल १ सय ५० शिक्षकले कोर्स सञ्चालन गरेका थिए ।
पाँच विकास क्षेत्रअन्तर्गत पूर्वाञ्चलको विराटनगरमा १ सय २, मध्यमाञ्चलको विरगञ्जमा ६१, पश्चिमाञ्चलको पोखरामा ४४, मध्यपश्चिमाञ्चलको नेपालगन्जमा १ सय ३० तथा सुदूरपश्चिमाञ्चलको धनगढीमा १ सय १५ जना प्रशिक्षार्थी सहभागी थिए । क्षेत्र र केन्द्रमा १ सय ११ सहित कूल ५ सय ६३ जना सहभागी थिए ।

कोर्समा एथलेटिक्स, टेबलटेनिस, फुटबल, भलिबल र क्रिकेट खेल अनिवार्य थियो । यो पाँच खेल बाहेक सहभागीले मार्सल आर्टअन्तर्गत कराते, तेक्वान्दो र उसु मध्ये कुनै एक खेल छनोट गरी खेल संख्या ६ पु¥याउनु पर्ने प्रावधान रहेको थियो । खेल विज्ञानलाई पनि अनिवार्य थियो ।

सहभागीलाई केन्द्रमा राष्ट्रिय खेलकुद परिषद् (राखेप) का उपाध्यक्ष पिताम्बर तिम्सिना, पोखरामा राखेप सदस्य–सचिव युवराज लामा, विराटनगरमा पूर्वाञ्चल क्षेत्रीय खेलकुद विकास समितिका अध्यक्ष किरण राई, नेपालगन्जमा राखेप सदस्य पहलसिं घर्ती मगर, धनगढीमा कैलालीका निमित्त जिल्ला शिक्षा अधिकारी चेतराज पन्त तथा वीरगन्जमा पर्सा जिल्ला खेलकुद विकास समितिका अध्यक्ष अमिताभ वच्चन प्रसाद दासलगायतले प्रमाण पत्र प्रदान गर्नुभएको थियो ।

समापनका अवसरमा कोर्समा राखिएका खेलको विविध पक्ष समेटी तयार पारिएको पुस्तक पनि सहभागीलाई प्रदान गरिएको थियो ।

सहभागी प्रशिक्षार्थीले मंसिर महिनामा स्थानीय स्तरका नीजि तथा सामुदायिक विद्यालयमा एक महिनाको इन्टर्नसिप गर्नुपर्ने हुन्छ । त्यस वापत आवश्यक कागजात पेश गरेपछि परिषद्ले उनीहरुलाई खाजा तथा पारवहन वापत ४ हजार रुपैयाँ उपलब्ध गराउनेछ ।
