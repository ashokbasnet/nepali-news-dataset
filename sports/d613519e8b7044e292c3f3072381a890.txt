सफल पोखरा कप : पोखरा ११ लाई हराउँदै एनआरटी क्वाटरफाइनलमा

पोखरा, कात्तिक १५ न्युरोड टिम एनआरटी सफल पोखरा कप फुटवल प्रतियोगिताको क्वाटर फाइनलमा पुगेको छ ।

पोखरा रंगशालामा वुधवार भएको खेलमा आयोजक पोखरा ११ लाई अतिरिक्त समयमा २–१ ले हराउँदै एनआरटी क्वाटर फाइनलमा पुगेको हो । एनआरटीलाई जिताउने असिम जंग कार्कीले अतिरिक्त समयको २९ औं मिनेटमा निर्णायक गोल गरे ।

 

यसअघि निर्धारित ९० मिनेटमा दुवै टिमबाट एक एक गोल भएपछि खेल अतिरिक्त समयमा पुगेको थियो ।

३१ औं मिनेटमा असिम जंग कार्कीले गोल गर्दै एनआरटीलाई अग्रता दिलाए पनि ३५ औं मिनेटमा पोखराका लागि अफ्रिकन खेलाडी सन्डेले बराबरी गोल फर्काए ।

प्रतियोगितामा विहीवार मच्छिन्द्र क्लव र नेपाल पुलिस क्लवबीच प्रतिस्पर्धा हुने छ ।
