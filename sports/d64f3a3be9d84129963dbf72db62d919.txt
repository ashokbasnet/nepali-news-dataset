गणेश थापाले अझै ३ महिना फुटबल गतिविधि नगर्ने

काठमाडौं, चैत ६ - अखिल नेपाल फुटबल संघ एन्फाले आफ्ना निलम्बित अध्यक्ष गणेश थापाले अझै थप तीन महिनासम्म कुनै पनि फुटबल गतिविधिमा संलग्न नहुने निर्णय गरेको जनाएको छ ।
बिहीबार पत्रकार सम्मेलन गरेर एन्फाका कार्यवाहक अध्यक्ष ललितकृष्ण श्रेष्ठले भन्नुभयो “उहाँले अनुसन्धानलाई सहयोग पुर्‍याउन आफैंले यस्तो निर्णय गरेर एन्फाको कार्यसमितिको बैठकमा सुनाउनुभयो ।”
यसअघि सार्बजनिक लेखा समितिले थापालाई करिब ५८ करोड रुपैयाँ भ्रष्टाचार गरेको आरोप लगाउँदै छानविनका लागि चार महिनाका लागि निलम्बन गरेको थियो । थापा आफैँले पनि विश्व फुटबल महासंघ फिफा र एसियाली फुटबल महासंघ एएफसीलाई पत्राचार गर्दै आफू निर्दोष रहेको र दोषी भए छानविन गरेर कारबाही गर्न माग गर्नुभएको थियो ।
