विश्वकप टिममा नपरेपछि एस्ले कोलले सन्यास लिए

वैशाख २९ - ईंग्ल्याण्डको राष्ट्रिय टिमका डिफेन्डर एस्ले कोलले अन्तर्राष्ट्रिय फुटबलबाट सन्यासको घोषणा गरेका छन् ।
आउँदो विश्वकपका लागि ईंग्याण्डको टिममा नपरेपछि कोलले सन्यासको घोषणा गरेका हुन् । विश्वकपका लागि इंग्ल्याण्डले २३ सदस्यीय टिम सोमबार घोषणा गर्दै छ ।
टिमका व्यवस्थापक रोय हड्सनले आफूलाई फोन गरेको र आफू ईंग्ल्याण्डको टिममा युवा खेलाडीको सहभागिता हुनुपर्छ भन्ने कुरामा सहमत भएको भन्दै कोलले ईंग्ल्याण्डको टिमबाट सन्यास लिनु नै उपयुक्त हुने निष्कर्ष निकालेको बताएका छन् ।
३३ वर्षका कोलले आफ्नो देशका लागि खेल्न नपाउँदा आफूलाई चोट लागेको भएपनि ईंग्ल्याण्डको टिमलाई आफूले सच्चा समर्थकका रुपमा सधैं समर्थन गरिरहने बताएका छन् ।
टिम व्यवस्थापक हड्सनले विश्वकपका लागि कोललाई टिममा पार्न नसक्नु आफ्नो जीवनको सबैभन्दा कठिन निर्णय भएको उल्लेख गरेका छन् । ईंग्लिश क्लब चेल्सीबाट खेल्दै अाएका एस्ले कोल ईंग्ल्याण्डका उत्कृष्ट खेलाडी मध्ये एक रहेपनि टिमको भविष्यलाई ध्यानमा राखेर उनलाई टिममा समावेश गर्न नसकिएको हड्सनको भनाई छ । सन् २००१ को मार्चमा भएको अल्बानिया विरुद्धको खेलबाट अन्तर्राष्ट्रिय खेल जीवन सुरु गरेका एस्ले कोलले यसअघिका तीन पल्टको विश्वकप खेलिसकेका छन् । उनले ईंग्ल्याण्डको राष्ट्रिय टिमका लागि १ सय ७ खेलेका छन् । र्इंग्ल्याण्डका लागि गएको मार्च ५ तारिखमा डेनमार्कविरुद्ध खेलेको खेल नै उनको अन्तर्राष्ट्रिय खेल जीवनको अन्तिम खेल भएको छ ।
- एजेन्सीको सहयोगमा
