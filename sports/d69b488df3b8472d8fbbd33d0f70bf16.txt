एभर्टनलाई हराउँदै चेल्सी शिर्ष स्थानमा उक्लियो, म्यान्चेस्टर सिटी दोस्रो स्थानमा

काठमाडौं, कात्तिक २१ । एभर्टनलाई हराँउदै चेल्सी इंङ्गलिस प्रिमियर लिग फुटबल प्रतियोगिताको शिर्ष स्थानमा उक्लिएको छ ।

शनिबार राती आफ्नै मैदानमा भएको खेलमा चेल्सीले एभर्टनलाई ५-० ले हरायो । खेलमा चेल्सीलाई विजयी गराउन एडिन हाजार्डले दुई गोल गरे भने डिएगो कोष्टा, मार्कस अलन्सो र पेड्रोले एक एक गोल गरे ।

जीतसँगै चेल्सी प्रिमियर लिग फुटबलको शिर्ष स्थानमा उक्लिएको छ । ११ खेलबाट उसको २५ अंक भएको छ ।

समान खेलबाट २४ अंक जोडेको म्यान्चेस्टर सिटी दोस्रो स्थानमा छ । राती भएको खेलमा म्यान्चेस्टर सिटीलाई मिडिल्सब्रोले १-१ गोलको बराबरीमा रोकेको थियो ।

प्रिमियर लिग अन्तर्गतका अन्य खेलहरुमा बर्नलेले क्रिष्टल प्यालेसलाई ३-२ ले हराँउदा सण्डरल्याण्डले बर्नमाउथलाई २÷१ ले पराजित गर्‍यो ।

वेष्ट ह्याम युनाईटेड र स्टोक सिटीले भने १-१ गोलको बराबरी खेलेका छन् ।

प्रिमियर लिग फुटबलमा आइतबार वेलुकी ५ खेल हुनेछन् । आइतबार हुने लण्डन डर्बीमा आर्सनल र टोटनह्याम हट्सपर भिड्दा म्यान्चेस्टर युनाईटेडले स्वान्सी सिटीसँग खेल्नेछ ।

यसैगरी लिभरपुल र वाट्फोर्ड, हल सिटी र साउथह्याम्पटन तथा लेष्टर सिटी र वेष्ट ब्रोम भिड्नेछन् ।
