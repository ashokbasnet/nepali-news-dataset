पहिलो अन्तर्राष्ट्रिय गोलकर्ता घले सम्मानित

काठमाडौं, माघ २ - राष्ट्रिय फुटबल टोलीबाट नेपालका लागि पहिलो अन्तर्राष्ट्रिय गोल गरेका वाइबी घले (यमबहादुर) लाई फ्युचर स्टार हाई स्कुल, जाउलाखेलले शनिबार नगदसहित सम्मान गरेको छ । फ्युचर स्टारको वार्षिक खेलकुद दिवसका अवसरमा घलेलाई जावलाखेलमा सम्मान गरिएको हो ।
राष्ट्रिय फुटबल टोलीका पूर्व गोलरक्षक एवं छैटौं दक्षिण एसियाली महासंघीय खेलकुद (अहिले साग) अन्तर्गत फुटबलमा स्वर्ण जित्ने टोलीका सदस्य लोकबहादुर शाही र फ्युचर स्टारकी प्रिन्सिपल मन्जु कार्की लामिछानेले घलेलाई सम्मान पत्र र नगद १० हजार रुपैयाँ प्रदान गरी सम्मान गरे । करिब १० वर्ष राष्ट्रिय फुटबल टोलीमा आबद्ध घलेले सन् १९८२ मा भारतको दिल्लीमा भएको एसियाली खेलकुदको फुटबलमा गरेको गोल नै नेपाली खेलाडीले गरेको पहिलो अन्तर्राष्ट्रिय गोल मानिन्छ । १९८४ मा काठमाडौंमा भएको पहिलो साफको फुटबलमा नेपालले स्वर्ण जित्दा घले पनि टोलीका सदस्य थिए ।
५८ वर्षिय घलेले विश्व कप छनौट, ओलम्पिक छनोटलगायत थुप्रै अन्तर्राष्ट्रिय फुटबलमा नेपालको प्रतिनिधित्व गरिसकेका छन् । घले प्रख्यात भिक्टोरिया क्रसबाट विभूषित गजे घलेका छोरा हुन् ।
३५ वर्षअघि स्थापना भएको फ्युचर स्टारको खेलकुद दिवसमा ब्याडमिन्टन, बास्केटबल, फुटबल, टेबलटेनिस र एथलेटिक्सतर्फ जम्मा ३२ स्वर्णका लागि आन्तरिक प्रतिस्पर्धा भएको थियो । विजेतालाई शनिबारै एक कार्यक्रमबीच पुरस्कृत गरियो ।
