आर्सनलले जित्यो, मोनरियल र एलेक्सको गोल

असोज १५ – इंग्लिस प्रिमियर लिग फुटबल अन्तर्गत आइतबार बेलुका भएको खेलमा आर्सनल विजयी भएको छ । घरेलु मैदानमा भएको खेलमा आर्सनलले यहि सिजन प्रिमियर लिगमा बढुवा भएको ब्राइटनलाई २–० ले हराएको हो । आर्सनलको जितमा नाचो मोनरियल र एलेक्स इओबीले एक एक गोल गरे । १६ औं मिनेटमा मोनरियलले गोल गर्दै आर्सनललाई सुरुवाति अग्रता दिलाए । पहिलो हाफमा १–० को अग्रता लिएको आर्सनलका लागि ५६ औं मिनेटमा एलेक्स सान्चेजलको सुन्दर पासमा इओबीले गोल गर्दै २–० को जित दिलाए । प्रशिक्षक आर्सेन वेङ्गरले आर्सनलमा आफ्नो २१ औं वार्षिकोत्सव जितसहित मनाएका छन् । वेङ्गरले आर्सनलको जिम्मेवारी सम्हालेको २१ वर्ष भएको छ । जितपछि सात खेलबाट १३ अंक जोडेको आर्सनल पाँचौं स्थानमा कायम छ । आर्सनलले चेल्सीसँग अंक बराबरी गरेको छ भने टोटनह्याम भन्दा एक अंक मात्रै पछि परेको छ ।
