युसुफ पठानले बनाए आइपिएलमा नयाँ कीर्तिमान

जेठ ११ – कोलकाता नाइट राइडर्सका युसुफ पठानले इन्डियन प्रिमियर लिग (आइपिएल) क्रिकेटमा सर्वाधिक छिटो अर्धशतक बनाउने कीर्तिमान बनाएका छन् ।
शनिवार राती सनराइजर्स हैदरावाद विरुद्धको खेलमा १५ बलमा ५० रन बनाउँदै पठानले किर्तिमान आफ्नो नाममा लेखाएका हुन् । यसअघि यो कीर्तिमान एडम गिलक्रिस्टका नाममा थियो । सन् २००९ मा हैदरावादका लागि खेल्दा गिलक्रिस्टले १७ बलमा ५० रन बनाएका थिए ।
२२ बलमा ७२ रन बनाएर आउट हुनुअघि पठानले सात छक्का र पाँच चौका प्रहार गरे । पठानले डेल स्टेनको अन्तिम ओभरमा २६ रन बटुले । खाता नखोल्दै र १५ रनमा क्याच छुटेर जीवन दान पाएका पठानले पुरै आक्रामक ब्याटिङ गरे र हैदरावादलाई तहस नहस पारे । स्टेनको ओभरमा २६ रन बनाउँदा उनले २ छक्का र ३ चौका प्रहार गरे भने दुई रन दौडिएर लिए ।
हैदरावादमाथि कोलकाताको जित
पठानले किर्तिमान राखेको खेलमा कोलकाता नाइट राइडर्सले सनराइजर्स हैदराबादलाई ४ विकेटले हराएको हो । यसअघि नै प्ले अफमा पुगेको कोलकाता जितसँगै दोस्रो स्थानमा उक्लेको छ भने रनरेटमा पछि परेर चेन्नई तेस्रो स्थानमा झरेको छ ।
टस हारेर पहिले ब्याटिङ गरी हैदरावादले दिएको १ सय ६१ रनको लक्ष्य कोलकाताले १४ ओभर २ बलमा ६ विकेट गुमाएर पुरा गर्‍यो । उसको जितमा युसुफ पठानले आउट हुनुअघि २२ बलमा ७२ रन बनाए ।
कोलकातालाई दोस्रो स्थानमा पुग्न १५ दशमलव २ ओभरमा लक्ष्य पुरा गर्नुपर्ने थियो । तर पठानको उत्कृष्ट ब्याटिङका कारण कोलकाता दोश्रो स्थानमा पुग्न सफल भयो । कोलकाताका रोविन उथप्पाले ४१ र गौतम गाम्भिरले २८ रन जोडेका थिए ।
अब सेमिफाइनलमा कोलकाताले मंगलबार पञ्जाबसँग खेल्नेछ भने हारेपनि फाइनल प्रवेशका लागि अर्को टीमसँग फेरि एक पटक प्रतिस्पर्धा गर्न पाउनेछ । हारसँगै हैदरावादले छैटौ स्थानमा रहेर आइपिएल यात्रा समाप्त गरेको छ ।
