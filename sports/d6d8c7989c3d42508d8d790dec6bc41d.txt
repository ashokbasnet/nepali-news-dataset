स्वीडेनलाई हराउँदै इटाली नकआउट चरणमा

काठमाडौं, असार ४ । स्वीडेनमाथि कठीन जित निकाल्दै इटाली फ्रान्समा जारी युरोकप फुटबल प्रतियोगिताको नकआउट चरणमा प्रवेश गरेको छ ।शुक्रबार राति भएको खेलमा इटालीले स्वीडेनलाई १–० ले हराएको हो । जितसँगै इटाली समूह चरणको एक खेलअघि नै अन्तिम १६ मा प्रवेश गरेको हो ।

निकै प्रतिस्पर्धात्मक खेलको ८८औं मिनेटमा इडरले गरेको गोल नै इटालीको जितमा निर्णायक बन्यो ।यो जितसँगै इटालियन प्रशिक्षक एन्टोनियो कोन्टेले अपराजित यात्रालाई १२ खेलसम्म पुर्‍याएका छन् ।समूह ‘इ’को खेलमा पहिलो चरणमा इटालीले बेल्जियमलाई २–० ले हराएको थियो ।इटालीसँग पराजित भए पनि पहिलो खेलमा आयरल्यान्डसँग १–१ को बराबरीमा चित्त बुझाएको स्वीडेनले अर्को चरण प्रवेशको सम्भावना भने कायमै राखेको छ । यो समूहमा अंकविहीन बेल्जियम पुछारमा छ ।
