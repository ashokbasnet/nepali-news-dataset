क्रिकेट : खेलाडी छनौट गर्न क्यानको नयाँ तरिका, विभिन्न जिल्लामा ट्यालेन्ट हण्ट गर्दै

काठमाडौं, कात्तिक २७ – क्रिकेट एसोसिएसन अफ नेपाल क्यानले आगामी डिसेम्बर ८ देखि श्रीलंकामा हुने अण्डर नाइन्टिन एसिया कप क्रिकेट प्रतियोगिताका लागि खेलाडी छनौट गर्ने उद्धेश्यले विभिन्न जिल्लामा ट्यालेन्ट हण्ट आयोजना गर्ने भएको छ ।  
क्षेत्रीय क्रिकेट विकास समितिमा रहेका खेलाडीहरुलाई आफ्नो प्रतिभा देखाउन स्थानीय प्रशिक्षकहरुको सहयोगमा ६ वटा स्थानमा ट्यालेण्ट हण्ट सञ्चालन गरिने क्यानले जनाएको छ । क्यानका अनुसार विराटनगर, विरगन्ज, जनकपुर, काठमाडौं, भैरहवा, पोखरा, नेपालगन्ज, धनगढी र बैतडीमा कार्यक्रम आयोजना हुनेछ । 
क्यानले कार्यक्रममा सहभागी हुनका लागि खेलाडीको जन्म २०५५ भाद्र १६ वा त्यसभन्दा पछि जन्मेको हुनुपर्ने जनाएको छ । कार्यक्रमबाट छनौट भएका ४४ जनालाई पहिलो चरणको बन्द सत्रमा सहभागी गराइने, अन्तर्राष्ट्रिय अण्डर नाइन्टिन प्रतियोगिता खेलेका तथा यसअघि बन्द प्रशिक्षणमा रहेका खेलाडी स्वतः छनौट हुने क्यानले जनाएको छ ।
