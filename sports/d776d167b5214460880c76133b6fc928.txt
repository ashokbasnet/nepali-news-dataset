१९ वर्षमूनिको क्रिकेट : बैतडी र काठमाडौ भिड्दै

पोखरा, माघ २७ – पोखरामा चलिरहेको १९ बर्षमुनिको राष्ट्रिय क्रिकेट प्रतियोगिता अन्तर्गत शनिबार क्षेत्र नम्बर ६ वैतडी र क्षेत्र नम्बर ३ काठमाडौवीच प्रतिस्पर्धा हुँदैछ ।

खेल विहान ९ बजेपछि पोखरा रंगशालामा सुरु हुनेछ । समूह वी अन्तर्गत यसअघि दुवै टीमले १/१ खेल खेलेका छन् । काठमाडौ विराटनगरद्वारा र वैतडी नेपालगञ्जद्वारा पराजित भएका छन् ।

समूह वी मा वैतडी तेश्रो र काठमाडौमा चौथो स्थानमा छ । सेमिफाइनल प्रवेशका लागि दुबै टोलीलाई खेल जित्नैपर्ने दबाब छ । विराटनगर र नेपालगञ्जले समान ३/३ अङ्क बनाएपनि रनरेटका आधारमा विराटनगर शीर्षस्थानमा छ ।

समूहका शीर्ष दुई टीम सेमिफाइनल जानेछन् । समूह ए बाट भैरहवा र वीरगञ्ज सेमिफाइनलमा पुगिसकेका छन् ।
