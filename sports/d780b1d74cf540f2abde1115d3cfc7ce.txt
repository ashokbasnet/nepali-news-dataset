एएफसी छनोट खेलमा नेपाल इरानसँग ५–० ले पराजित

काठमाडौं, चैत ९ – २३ वर्ष मुनिको एएफसी फुटबल प्रतियोगिताको छनोटको पहिलो खेलमा नेपाल इरानसँग पराजित भएको छ । इरानको राजधानी तेहरानमा भएको खेलमा नेपाल घरेलु टोलीसँग ५–० को फराकिलो अन्तरले पराजित भएको हो ।
निकै खराब प्रदर्शन गरेको नेपालले पहिलो हाफमा दुई र दोस्रो हाफमा थप तीन गोल खाएको हो । राउण्ड रोबिन लिगको आधारमा हुने प्रतियोगितामा नेपालसहित इरान, साउदी अरेबिया, अफगानिस्तान र प्यालेस्टाइन गरी पाँच देशले प्रतिस्पर्धा गर्दैछन् । नेपालले दोस्रो खेलमा पर्सि अफगानिस्तानसंग खेल्नेछ ।
१० समूहमा विभाजन गरिएको प्रतियोगितामा शीर्ष स्थान हासिल गर्ने १० टोली र उपविजेतामध्ये उत्कृष्ट पाँच टोली अर्को वर्ष कतारमा हुने एएफसी च्याम्पियनसिपको लागि छनोट हुनेछन् ।
