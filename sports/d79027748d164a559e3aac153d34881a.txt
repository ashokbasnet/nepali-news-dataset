न्युजिल्याण्डले पाकिस्तानलाई तीन विकेटले हरायो

माघ १७ – पाकिस्तानसँगको तीन एक दिवसीय क्रिकेट श्रृँखला न्युजिल्याण्डले २–० ले जितेको छ । आइतबार भएको तेस्रो तथा अन्तिम एक दिवसीयमा न्युजिल्याण्डले पाकिस्तानलाई तीन विकेटले हरायो । डक वर्थ लुइस नियमका आधारमा ४३ ओभरमा दुई सय ६३ रनको लक्ष्य पाएको घरेलु टोली न्युजिल्याण्डले दुई बल बाँकी हुँदा सात विकेट गुमाएर लक्ष्य भेट्टायो । न्युजिल्याण्डका केन विलियम्सनले ८४, मार्टिन गुप्टिलले ८२ तथा कोरी एन्डरसनले ३५ रन बनाए । पाकिस्तानका अजहर अली र मोहम्मद आमिरले दुई दुई तथा मोहम्मद इरफान, वाहव रियाज र शोएब मलिकले एक एक विकेट लिए । अक्ल्याण्डमा पहिले ब्याटिङ गरेको भ्रमण टोली पाकिस्तानले ४७ दशमलव ३ ओभरमा सबै विकेट गुमाएर दुई ९० रन बनायो । पाकिस्तानका बाबर आजमले ८३, मोहमद हाफिजले ७६, सरफराज अहमदले ४१ तथा शोएब मलिकले ३२ रन बनाए । न्युजिल्याण्डका एडम मिल्नेले तीन तथा ट्रेन बोल्ट र म्याट हेनरीले समान दुई दुई विकेट लिए । पहिलो एक दिवसीयमा न्युजिल्याण्ड ७० रनले विजयी भएको थियो । दोस्रो एक दिवसीय भने मौसमको खराबीका कारण रोकिएको थियो । 
– एजेन्सीको सहयोगमा
