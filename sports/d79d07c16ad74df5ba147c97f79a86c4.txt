भोजपुर गोल्डकप : रुपन्देहीको गोर्खा व्वाईज फाइनलमा

श्यामकृष्ण दाहाल/उज्यालो । भोजपुर, चैत १५ - रुपन्देहीको गोर्खा व्वाईज स्पोर्टस क्लब भोजपुर सदरमुकाममा जारी अन्तराष्ट्रिय आमन्त्रण भोजपुर गोल्डकप फुटबलको फाइनलमा पुगेको छ । भोजपुर सदरमुकाममा वुधवार भएको खेलमा एन्फा एकाडेमी काठमाडौंलाई टाइब्रेकरमा ४–१ ले हराउँदै गोरखा ब्वाईज स्पोर्टस क्लब फाईनलमा प्रवेश गरेको हो ।

 

निर्धारित ९० मिनेटको समयमा दुवैतर्फबाट २–२ गोल भएपछि खेल अतिरिक्त समयमा पुगेको थियो । अतिरिक्त समयमा थप गोल हुन सकेन र निर्णय टाइब्रेकरबाट गरिएको हो । निर्धारित ९० मिनेटमा एन्फा एकाडेमीका हेमन्त गुरुङ्गले २ गोल गरेका थिए । त्यस्तै रुपन्देहीका कृष्ण लामा र नुरराज काफ्लेले एक-एक गोल गरेका थिए । गोर्खा व्वाइजले विहीवार हुने खेलमा धनकुटा फुटबल क्लवसँग खेल्ने छ ।
