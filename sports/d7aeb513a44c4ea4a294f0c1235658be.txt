हैदरावाद प्लेअफमा, रच्यो कीर्तिमान

पहिलो चरणको अन्तिम खेलमा शनिबार गुजरात लायन्सलाई ८ विकेटले पराजित गर्दै हैदरावाद प्लेअफमा पुगेको हो ।

विजयका लागि पाएको १५५ रनको चुनौती हैदरावादले १८ ओभर १ बलमै २ विकेट गुमाएर पूरा गरेको हो ।

तेस्रो विकेटका लागि १३३ रनको अविजित साझेदारी गर्नेक्रममा कप्तान डेभिड वार्नरले ५२ बलमा ६९ तथा विजय शंकरले ४४ बलमा ६३ रन जोडे ।

यसअघि, पहिले ब्याटिङ गरेको गुजरातले १९ ओभर २ बलमा अलआउट हुँदै १५४ रन बनायो ।

पहिलो विकेटका लागि १११ रनको साझेदारी गरेको गुजरातले त्यसपछि भने निरन्तर विकेट गुमायो ।

इशान किसानले ६१ तथा दवाने स्मिथले ५४ रन बनाएको इनिङमा सात खेलाडीले दोहोरो अंक जोड्न सकेनन् ।

मोहम्मद सिराजले ४ तथा रसिद खानले ३ विकेट लिए ।

यो खेलमा हैदरावादले बिनाछक्का यति ठूलो चुनौती पूरा गर्ने कीर्तिमान रचेको छ ।

यसअघि, राइजिङ पुने सुपरजाइन्टले गत वर्ष किंग्स इलाभेन पन्जाबविरुद्धको खेलमा बिनाछक्का १५३ रन बनाएको थियो ।

यता, आइतबार प्लेअफ समीकरण पूरा हुँदैछ ।

आइतबार पुने र पन्जाबबीचको विजेता प्लेअफमा पुग्नेछ । पुनेको १६ अंक छ भने पन्जाबको १४ अंक छ । यदि पन्जाब विजयी भए रनरेटमा पुनेलाई उछिन्नेछ ।
