रियल मड्रिडको प्रभावशाली जित

कात्तिक ६ – स्पेनिस ला लिगा फुटबल अन्तर्गत आइतबार राति भएको खेलमा रियल मड्रिडले प्रभावशाली जित दर्ता गरेको छ । घरेलु मैदानमा बर्नाबेउमा भएको खेलमो रियल मड्रिडले एइबरलाई ३–० ले हराएको हो । साबिक विजेता रियल मड्रिडको जितमा मार्को एसेन्सिओ र मार्सेलोले गोल गरे । रियलले सुरुवाति अग्रता भने एइबरका राड्रिग्वेज ओलिभेराले १८ औं मिनेटमा गरेको आत्मघाती गोलबाट लिएको थियो । सर्जियो रामोसको हेडबल नियन्त्रण प्रयासमा ओलिभेराले आत्मघाती गोल गरेका हुन् । २८ औं मिनेटमा एसेन्सिओ र ८२ औं मिनेटमा मार्सेलोले गोल गरेका हुन् । यो खेलमा क्रिष्टियानो रोनाल्डोले गोल गर्ने सुन्दर प्रयास गरेका थिए तर त्यसमा सफल भने हुन सकेनन् । जितपछि ९ खेलबाट रियल मड्रिडको २० अंक भएको छ । तेस्रो स्थानमा रहेको रियल मड्रिड शीर्ष स्थानको बार्सिलोना भन्दा पाँच अंकले पछि छ । राति नै भएको अर्को खेलमा एथ्लेटिको मड्रिडले सेल्टा डि भिगोलाई १–० ले हरायो । २८ औं मिनेटमा केविन गामेइरोले गरेको गोल नै एथ्लेटिकोको जितमा निर्णायक बन्यो । जितपछि चौथो स्थानको एथ्लेटिको मड्रिडको ९ खेलबाट १९ अंक भएको छ । अरु खेलमा भल्लिारियलले लास पालमसलाई ४–० तथा लेगानेसले एथ्लेटिको बिल्बाओलाई १–० ले हरायो ।
