यु-१९ विश्वकप क्रिकेट : बंगलादेश र इंग्ल्याण्डको विजयी सुरुवात

काठमाडौं, माघ १३ - उन्नाइस वर्षमुनिको विश्वकप क्रिकेटमा बंगलादेश र इंग्ल्याण्डले विजयी सुरुवात गरेको छ । बुधबार इंग्ल्याण्डले फिजीलाई २ सय ९९ रनले पराजित गरेको हो । 
३ सय ७२ रनको लक्ष्य पछ्याएको फिजी २७ ओभर ३ बलमा ७२ रनमा अलआउट भयो । यसअघि पहिले ब्याटिङ गरेको इंगल्याण्डले ३ विकेटको क्षतिमा ३ सय ७१ रन बनाएको थियो । 
उसका लागि ड्यान लरेन्सले २५ चौकासहित १ सय ७४ तथा ज्याक बर्नह्यामले १९ चौकासहित १ सय ४८ रन बनाए । 
बुधबार नै भएको अर्को खेलमा बंगलादेशले दक्षिण अफ्रिकालाई ४३ रनले हराएको छ । २ सय ४१ रनको लक्ष्य पछ्याएको दक्षिण अफ्रिकाले ४८ ओभर ४ बलमा १ सय ९७ रन मात्र बनाउन सक्यो । 
पहिले ब्याटिङ गरेको बंगलादेशले ७ विकेटको क्षतिमा २ सय ४० रन बनाएको थियो । प्रतियोगितामा नेपालको १९ वर्ष मुनिको टोलीले बिहीबार न्युजिल्याण्डसँग खेल्नेछ ।
