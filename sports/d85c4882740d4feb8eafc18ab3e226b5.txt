म्यानचेस्टर सिटीको लगातार आठौं जित, अपराजित यात्रा कायम

कात्तिक १२ – इंग्लिस प्रिमियर लिग लिडर म्यानचेस्टर सिटीले अपराजित यात्रा कायम राखेको छ । लिग अन्तर्गत शनिबार राति भएको खेलमा म्यानचेस्टर सिटीले वेष्ट ब्रोमलाई ३–२ ले हराएर अपराजित यात्रा कायम राखेको हो । सिटीको यो लिगमा लगातार आठौं जित हो । अवे मैदानमा भएको खेलमा लिरोय सानेले दशौं मिनेटमा गरेको गोलबाट म्यानचेस्टर सिटीले सुरुवाति अग्रता लियो । त्यसको तीन मिनेटपछि जय रोड्रिग्वेजले वेष्ट ब्रोमका लागि बराबरी गोल फर्काए । तर १५ औं मिनेटमा फर्नानडिन्होले गोल गर्दै पेप गार्डिवलाको टिमलाई फेरि अग्रता दिलाए । पहिलो हाफमा २–१ को अग्रता लिएको सिटीका लागि ६४ औं मिनेटमा रहिम स्ट्रर्लिङले गोल गर्दै अग्रता ३–१ मा पुर्‍याए । तर इन्जुरी समयमा म्याट फिलिप्सले वेष्ट ब्रोमका लागि थप एक गोल गरे । वेष्ट ब्रोमले अन्तिममा गोल गरेको भए पनि त्यो जितका लागि पर्याप्त भएन र सिटी ३–२ ले विजयी भयो । यो खेलमा अधिकांश समय बलमा नियन्त्रण कायम गरेको सिटीले १५ पटक गोल गर्ने अवसर सिर्जना गरेको थियो । सिटीका डेविड सिल्भाले दुईपटक गोल गर्ने सुन्दर मौका बनाएका थिए । यस्तै केविन डि ब्राउनले पनि एक पटक मौका बनाएका थिए । जितपछि शीर्ष स्थानको सिटीको १० खेलबाट २८ अंक भएको छ । सिटी दोस्रो स्थानको म्यानचेस्टर युनाइटेड भन्दा पाँच अंकले अघि छ । १० खेलबाट १० अंक नै रहेको वेष्ट ब्रोम १४ औं स्थानमा छ ।
