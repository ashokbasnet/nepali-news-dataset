बक्सिङका आले र थापा सम्मानित

काठमाडौं, माघ ७ - मकाउ एक्स बक्सिङ टिमले बक्सिङका सुरेशसिंह आले र नैनकुमार थापालाई नगदसहित सम्मान गरेको छ ।
राष्ट्रिय खेलकुद परिषद्का सदस्य–सचिव युवराज लामाले सम्मानित दुवैलाई बुधबार समान ३०–३० हजार रुपैयाँ र प्रशंसा पत्र प्रदान गरी सम्मान गरे ।
सोही अवसरमा गत पुसमा राजधानीमा भएको राष्ट्रिय बक्सिङ प्रतियोगिताको पुरुष र महिलामा उत्कृष्ट भएका क्रमशः मध्यमाञ्चलका मनोहर बस्नेत (म्याक्स) र एपीएफकी माला राईलाई पनि टिमले प्रशंसा पत्रद्वारा सम्मान गर्‍यो ।
उनीहरुलाई टिमले राष्ट्रिय बक्सिङको समापनका अवसरमा पनि नगद १०–१० हजारबाट पुरस्कृत गरेको थियो । त्यस्तै नेपाल बक्सिङ संघले मकाउ एक्स बक्सिङ टिमलाई पनि प्रशंसा पत्र प्रदान गरी सम्मान गर्‍यो । टिमका प्रतिनिधि मानबहादुर भण्डारीले प्रशंसा पत्र ग्रहण गरे ।
कार्यक्रममा थाइल्यान्डको बैंककमा हुने एसियाली थुथ कन्फिडेरेसन बक्सिङ च्याम्पियनसिपमा सहभागी हुने ४ सदस्यीय नेपाली टोलीलाई सदस्य–सचिव लामा र बक्सिङ संघका अध्यक्ष राजीव श्रेष्ठले बिदाइ पनि गरे ।
जनवरी २४ देखि ३० तारिखसम्म हुने च्याम्पियनसिपको पुरुष ५२ केजीमा सुशन मानन्धर र ६० केजीमा सौरभ लामाले प्रतिस्पर्धा गर्नेछन् । टिम प्रशिक्षकमा लालबहादुर पौडेल तथा व्यवस्थापकमा बक्सिङ संघका महासचिव दीपक गुरुङ छन् । टोली बिहीबार बैंकक प्रस्थान गर्नेछ ।
