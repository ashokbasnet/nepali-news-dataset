प्रशिक्षणका लागि बक्सिङ टोली बैंकक जाने

काठमाडौं, पुस २८ - भारतमा हुने १२ औं दक्षिण एसियाली खेलकुद (साग) को थप तयारीका लागि नेपाली बक्सिङ टोली बुधबार थाइल्यान्डको बैंकक जाँदैछ ।
१० खेलाडीसहित १४ सदस्यीय टोली बैंकक जान लागेको हो । टोलीलाई नेपाल ओलम्पिक कमिटी (एनओसी) का अध्यक्ष जीवनराम श्रेष्ठले सातदोबाटोस्थित एनओसी मुख्यालयमा मंगलबार बिदाइ गरे । पुरुषको ४९ केजीमा तेजबहादुर देउवा, ५२ केजीमा प्रेम चौधरी, ५६ केजीमा दिनेश श्रेष्ठ, ६० केजीमा दानबहादुर दर्लामी, ६४ केजीमा दीपक श्रेष्ठ, ६९ केजीमा विकास बल लामा र ७५ केजीमा दीपेश लामा रहेका छन् । महिलाको ४८–५१ केजीमा मीनु गुरुङ, ५७–६० केजीमा सरस्वती राना मगर तथा ६९–७५ केजीमा संगीता सुनार छन् ।
बक्सिङ टोली पोखरामा एक हप्ताको प्रशिक्षणपछि बैंकक जान लागेको हो । फेब्रुअरी ४ तारिखमा टोली नेपाल फर्कने नेपाल बक्सिङ संघका अध्यक्ष राजिव श्रेष्ठले जनाएका छन् ।
पुरुषतर्फ सागको बक्सिङमा नेपालले पहिलो संस्करणदेखि नै नियमिति रुपमा सहभागी जनाउदै आएको छ । त्यो अवधिको विभिन्न चार संस्करणमा अन्य पदक बाहेक बक्सिङले ६ स्वर्ण पदक जितेको छ । महिला बक्सिङ सागकै इतिहासमा पहिलो पटक समावेश गरिएको हो ।
