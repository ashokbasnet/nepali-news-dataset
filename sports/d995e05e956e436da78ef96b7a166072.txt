नेशनल गणेशमान स्मृति बास्केटबल च्याम्पियन

काठमाडौं, साउन १७ - नेशनल क्याम्पसले प्रथम वीर गणेशमान स्मृति अन्तरकलेज (प्लस २) बास्केटबल प्रतियोगिताको उपाधि जितेको छ । त्रिपुरेश्वर राष्ट्रिय खेलकुद परिषद्को कभर्डहल (राखेप) मा भएको फाइनलमा नेसनलले गोल्डेनगेट इन्टरनेसनल कलेजको ‘ए’ टिमलाई  ६४–४७ ले पराजित ग¥यो । नेशनल प्रतियोगिताभर अपराजित रह्यो । नेशनलको जितमा शाश्वतविक्रम सिंहले १६ अंक योगदान गरे ।

 

गोल्डेनगेटका अजय नेपालीले सर्वाधिक २३ अंक जोडेपनि जितका लागि पर्याप्त भएन । पहिलो क्वाटरमा १२–६ को अग्रता लिएको नेसनलले अन्तिमसम्म त्यसलाई कायमै राख्यो । नेशनलले दोश्रोमा ९–८, तेश्रोमा १९–११ तथा चौथोमा २४–२२ स्कोर ग¥यो ।
उपाधिसंगै नेशनलले २० हजार नगद पुरस्कार हात पा¥यो । उपविजेतामा सीमित गोल्डेनगेटले १० हजार नगद पुरस्कारमा चित्त बुझायो । नेपाल विद्यार्थी संघ, काठमाडौं जिल्ला क्षेत्र नं. ४ द्वारा आयोजित प्रतियोगितामा नेशनलका छिरिङ शेर्पा ‘मोस्ट भ्यालुएवल प्लेयर’ घोषित भए । त्यसवापत उनले ५ हजार नगद पुरस्कार पाए । युनाइटेड एकेडेमी अनुशासित टिम ठहरियो ।
२०४६ सालको आन्दोलनका कमान्डर गणेशमान सिंहको स्मृतिमा आयोजित १३ दिने प्रतियोगितामा गोल्डेनगेटको २ सहित जम्मा २४ टिम सहभागी थिए । विजेतालाई नेपाली कांग्रेसका महामन्त्री एवं स्व. गणेशमानका छोरा प्रकाशमान सिंह, युवा नेता गगन थापालगायतले एक कार्यक्रमबीच पुरस्कार प्रदान गरेका छन् । छात्रतर्फ मात्र प्रतिस्पर्धा भएको थियो । उक्त अवसरमा वरिष्ठ फोटो पत्रकार श्याम चित्रकार तथा राखेपमा लामो समयसम्म कार्यरत सानुकाजी महर्जनलाई दोसल्ला ओढाइ प्रशंसा पत्रद्वारा सम्मान गरिएको थियो ।
