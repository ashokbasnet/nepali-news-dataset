जुनियर टेनिस टोलीको बिदाइ

काठमाडौं, पुस २८ भियतनामको होचिनमिन्हमा हुने आइटिएफ एसियाली यु–१४ जुनियर टेनिस च्याम्पियनसिपमा सहभागी हुने नेपाली टोलीलाई बिदाइ गरिएको छ ।

टोलीलाई अखिल नेपाल लनटेनिस संघका अध्यक्ष मनोज राणाले सातदोबाटोस्थित टेनिस कम्प्लेक्समा शनिबार बिदाइ गरे ।

जनवरी १४ देखि २५ तारिखसम्म हुने प्रतियोगितामा समान ३–३ पुरुष र महिला खेलाडीले प्रतिस्पर्धा गर्नेछन् । ६ खेलाडीसहित ९ सदस्यीय टोली आइतबार भियतनाम जानेछ ।

पुरुषमा सक्षम कार्की, संरक्षकभूषण वज्राचार्य र प्रनव खनालले खेल्नेछन् । महिलामा विभूति कार्की, विजिशा श्रेष्ठ र मायांका राणाले नेपालको चुनौती प्रस्तुत गर्नेछन् । उनीहरुले सिंगल्स र डबल्समा खेल्नेछन् ।

टोली नेतामा टेनिस संघकी उपाध्यक्ष ज्योति राणा, प्रशिक्षकमा रेणुदेवी कोन्डा तथा व्यवस्थापकमा कृष्णराज घले छन् । अभिभावकमा विभूतिकी आमा विनिता रहेकी छन् ।

उक्त च्याम्पियनसिपका लागि गत डिसेम्बर २५ देखि २७ तारिखसम्म छनोट प्रतियोगिता भएको थियो । सोही छनोटमा शीर्ष तीन स्थान हात पार्ने खेलाडी भियतनाम जान लागेका हुन् ।

सन् १९९८ देखि नेपालले यो प्रतियोगितामा भाग लिन थालेको थियो । विगत ५ वर्षदेखि भने नेपालले नियमित रुपमा यो प्रतियोगितामा सहभागिता जनाउदै आएको छ ।

सात वर्षअघि म्यान्मारमा भएको प्रतियोगितामा रमेश कार्की डिभिजन २ बाट डिभिजन १ मा प्रवेश गर्नु नेपालको सबै भन्दा ठूलो उपलिब्ध हो ।
