म्यानचेस्टर युनाइटेडले शीर्ष स्थानमा उक्लिने मौका गुमायो

मंसिर २७ – म्यानचेस्टर युनाइटेडले इंग्लिस प्रिमियर लिगको शीर्ष स्थानमा उक्लिने मौका गुमाएको छ । शनिबार राति भएको खेलमा बोर्नमाउथसँग २–१ ले पराजित भएको म्यानचेस्टर युनाइटेडले लिगको शीर्ष स्थानमा उक्लिने मौका गुमाएको हो । दोस्रो मिनेटमा नै स्टानिस्लासले गोल गर्दै बोर्नमाउथलाई सुरुवाती अग्रता दिलाए । २४ औं मिनेटमा म्यानचेस्टर युनाइटेडका मार्वान फेलइनीले बराबरी गोल फर्काए । ५४ औं मिनेटमा जाशुआ किङले गोल गर्दै बोर्नमाउथलाई जित दिलाए । बोर्नमाउथको जितमा निर्णायक गोल गरेका किङ म्यानचेस्टर युनाइटेडका पूर्व स्टाइकर हुन् । १६ खेलबाट २९ अंकसहित म्यानचेस्टर युनाइटेड चौंथो स्थानमा छ । १६ खेलबाट १६ अंक नै जोडेको बोर्नमाउथ तालिकाको १४ औं स्थानमा छ । शनिबार राति नै भएका खेलमा नविर्च र एभर्टनले १–१ तथा स्टोक सिटी र वेष्ट ह्यामले गोल रहित बराबरी खेले । १६ खेलबाट २३ अंक जोडेको एभर्टन नवौं तथा समान १६ खेलबाट १४ अंक जोडेको नर्विच १७ औं स्थानमा छ । यस्तै १६ खेलबाट २३ अंक जोडेको स्टोक ११ औं तथा समान १६ खेलबाट २४ अंक जोडेको वेष्ट ह्याम आठौं स्थानमा छ ।
– एजेन्सीको सहयोगमा
