टोटनह्याम दोस्रो स्थानमा, लिभरपुलले हान्यो हल सिटीको पोस्टमा पाँच गोल

असोज ९ – टोटनह्याम इंग्लिस प्रिमियर लिगको दोस्रो स्थानमा उक्लिएको छ । लिग अन्तर्गत शनिबार राति भएको खेलमा मिडल्सबर्गलाई २–१ ले हराएर टोटनह्याम दोस्रो स्थानमा उक्लिएको हो ।  टोटनह्यामका लागि दुवै गोल सन हेङ मिनले गरे । मिडल्सबर्गका लागि बेन गिब्सनले एक गोल फर्काए । सातौं मिनेटमा मिनले गोल गर्दै सुरुवाति अग्रता दिलाए । २३ औं मिनेटमा मिनले व्यक्तिगत दोस्रो गोल गर्दै अग्रता दोब्बर पारे । पहिलो हाफमा २–० ले पछि परेको मिडल्सबर्गका लागि गिब्सनले एक गोल फर्काए पनि हार टार्न भने सकेनन् । जितपछि टोटनह्यामको ६ खेलबाट १४ अंक भएको छ । 
लिभरपुलले हान्यो हल सिटीको पोस्टमा पाँच गोल 
राति नै भएको अर्को खेलमा लिभरपुलले शानदार जित दर्ता गरेको छ । लिभरपुलले हल सिटीलाई ५–१ ले हराएको हो । १० खेलाडीमा सीमित भएको हल सिटीलाई हराउने क्रममा लिभरपुलका लागि जेम्स मिल्नरले दुई तथा एडम लालना, साडिओ माने र फिलिप कोन्टिनिहोले एक एक गोल गरे । हल सिटीका लागि डेविड मायलरले एक गोल फर्काए । २९ औं मिनेटमा अहमद अलमोहमदी रातो कार्ड खाँदै मैदानबाट बाहिरिएपछि हल सिटी १० खेलाडीमा सीमित भएको छ । जितपछि लिभरपुल ६ खेलबाट १३ अंकसहित चौथो स्थानमा उक्लिएको छ । राति भएका अरु खेलमा बोर्नमाउथले एभर्टनलाई १–० तथा क्रिष्टल प्यालेसले सन्डरल्याण्डलाई ३–२ ले हरायो । स्टोक सिटी र वेष्ट ब्रोमले १–१ को बराबरी खेले । त्यसअघि शनिबार बेलुका भएको खेलमा म्यानचेस्टर युनाइटेडले साबिक विजेता लिसेस्टर सिटीलाई ४–१ ले हरायो ।
