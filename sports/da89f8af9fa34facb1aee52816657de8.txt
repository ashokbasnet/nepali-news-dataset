पुलिसले जित्यो राष्ट्रिय महिला लिग फुटबल, को–को भए उत्कृष्ट ?

काठमाडौं, वैशाख २० । राष्ट्रिय महिला लिग फुटबलको उपाधि नेपाल पुलिस क्लबले जितेको छ ।सुपर लिगको अन्तिम खेलमा सोमबार पूर्वाञ्चललाई २–१ ले पराजित गर्दै पुलिसले उपाधि जितेको हो ।खेलको छैटौं मिनेटमा निरु थापाले गोल गर्दै प्रारम्भिक अग्रता दिलाएकामा ७०औं मिनेटमा हिना रानाले पूर्वाञ्चललाई बराबरीमा ल्याइन् ।८५औं मिनेटमा पाएको पेनाल्टीलाई सदुपयोग गर्दै निरुले गोल गरेर पुलिसलाई जिताइन् ।यो जितसँगै विभागीय टिमहरु नेपाल पुलिस, त्रिभुवन आर्मी र सशस्त्र प्रहरीको समान ६–६ अंक भएकामा आपसी नतिजाका आधारमा पुलिसले उपाधि जितेको हो ।त्यस्तै, आर्मी दोस्रो स्थानमा रहँदा सशस्त्र तेस्रो भयो । सुपर लिगमा एक खेल नजितेको पूर्वाञ्चल चौथो भयो ।आठ टिमले सहभागिता जनाएको राष्ट्रिय लिगको उपाधि जितेसँगै पुलिसले दुई लाख रुपैयाँ हासिल गरेको छ भने आर्मीको भागमा एक लाख रुपैयाँ परेको छ ।प्रतियोगितामा उत्कृष्ट गोलकिपर आर्मीकी लीला लाम्गाडे, डिफेन्डर पुलिसकी घीमकुमारी गुरुङ, मिडफिल्डर सशस्त्रकी अनिता बस्नेत, फरवार्ड सशस्त्रकै सावित्रा भण्डारी तथा प्रशिक्षक पुलिसका सन्देश श्रेष्ठ चुनिएका छन् ।
