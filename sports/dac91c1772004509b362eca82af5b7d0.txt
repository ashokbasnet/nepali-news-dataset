आहा रारा गोल्डकपः पुलिसलाई हराउँदै आर्मी सेमिफाईनलमा

नवराज ढुङ्गाना/उज्यालो । पोखरा, माघ १३ - नेपाल आर्मी पोखरामा चलिरहेको एघारौं आहा रारा गोल्डकप फुटबल प्रतियोगिताको सेमिफाईनलमा पुगेको छ । 

पोखरा रङ्गशालामा आइतवार भएको निक्कै प्रतिस्पर्धात्मक खेलमा नेपाल पुलिस क्लवलाई १–० ले हराउँदै आर्मीले सेमिफाइनलमा स्थान सुरक्षित गरेको हो ।

खेलको पहिलो हाफमा आर्मीलाई नियन्त्रणमा लिन सफल पुलिस ८५ औं मिनेटमा आर्मीका विकर्ण श्रेष्ठले गोल गरेपछि चुकेको हो । छैठौंदेखि नवौं संस्करणको प्रतियोगितामा लगातार उपाधि जितेको पुलिस यो पटक चाहिँ क्वाटरफाईनलबाटै बाहिरिएको छ । पुलिसले सातौं र आठौं संस्करणमा आर्मीलाई हराउँदै उपाधि जितेको थियो ।

आर्मीले पहिलो चरणमा फ्रेण्ड्सलाई हराउँदै क्वाटरफाईनलमा प्रवेश गरेको हो पुलिस चाहिँ बाई पाएर सिधै क्वाटरफाईनलमा प्रवेश पाएको थियो ।

प्रतियोगिताबाट पुलिससँगै धरान, फ्रेण्ड्स, साउथन, मच्छिन्द्र र गोर्खा बिग्रेड बाहिरिएका छन् । सोमवारका खेलमा थ्री स्टार क्लव र रानी पोखरी कर्नर टिम आरसिटीबीच प्रतिस्पर्धा हुनेछ ।
