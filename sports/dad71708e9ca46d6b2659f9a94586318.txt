यु १८ फुटबल : थ्री स्टार समूह चरणबाटै बाहिरियो, सुदुरपश्चिम र संकटा क्वाटर फाइनलमा

काठमाडौं, असार ३ – थ्री स्टार क्लव १८ वर्षमुनिको ललित स्मृति फुटबलको समूह चरणबाटै बाहिरिएको छ । शुक्रबार भएको खेलमा सुदुरपश्चिम फुटबल क्लवसँग २–१ ले पराजित भएपछि थ्री स्टार क्लव समूह चरणबाटै बाहिरिएको छ ।
खेलमा पहिलो अग्रता लिएर पनि त्यसलाई जोगाउन नसक्दा थ्री स्टार बाहिरियो । प्रतियोगितामा आफ्नो पहिलो खेलमा नै विजयी भएको सुदुरपश्चिम सँगै यो समूहबाट संकटा क्लव पनि क्वाटर फाइनलमा पुगेको छ । थ्री स्टारलाई हराउने संकटा र सुदुरपश्चिमले एक अर्कासँग खेल्न बाँकी नै छ । खेलमा ९ औं मिनेटमा सुसन श्रेष्ठले थ्री स्टारलाई पहिलो अग्रता दिलाएका थिए । तर २६ औं मिनेटमा सुदुरपश्चिमका जीवन चौधरीले बराबरी गोल फर्काए । खेलको ८४ औं मिनेटमा सुदुरपश्चिमका कप्तान कमल देउवाले गोल गरेपछि थ्री स्टार पराजित भयो । 
यसअघि शुक्रबार नै भएको पहिलो खेलमा सरस्वति क्लव र मोरङ फुटबल क्लव २–२ को बराबरीमा रोकिए । खेलमा दुई पटक अग्रता लिएर पनि त्यसलाई जोगाउन नसक्दा मोरङ अंक बाँड्न बाध्य भयो ।  सरस्वतिका क्षितिज खड्काले दुई गोल गरेर खेल बराबरी गरे । खेलको छैटौं मिनेटमा सचिनराज बस्नेतले मोरङका लागि सुरुवाती अग्रता दिलाए पनि ३१ औं मिनेटमा क्षितिज खड्काले बराबरी गोल फर्काए ।  विदुर रिजालले ६५ औं मिनेटमा मोरङलाई दोश्रो पटक अग्रता दिलाएको भएपनि त्यो अग्रता ८० मिनेटभन्दा अघि बढ्न सकेन ।
क्वाटर फाइनल पुग्ने सरस्वतिको संभावना कमजोर
प्रतियोगिताको आफ्नो पहिलो खेलमा नेपाल पुलिससँग हारेको सरस्वतिको क्वाटर फाइनल पुग्ने संभावना कमजोर बनेको छ । ३ अंक बनाएको पुलिससँग खेल्न बाँकी रहेको मोरङको समान १ अंक भएपनि सरस्वति गोल भिन्नताका आधारमा पछि छ । 
पुलिससँगको खेलमा १ गोलभन्दा बढिको अन्तरले नहारे मोरङ नै क्वाटरफाइनलमा पुग्ने छ । तर मोरङले पुलिससँग ३ गोलको अन्तरले हारेमा सरस्वति क्वाटर फाइनलमा पुग्ने छ ।
