आइटीएफ तेक्वान्दो : सिनियरमा सेना, जुनियरमा मध्यमाञ्चल विजयी

नुवाकोट, कात्तिक १८ – नुवाकोटको बट्टारमा शनिबार सम्पन्न आइटिएफ तेक्वान्दो राष्ट्रिय प्रतियोगिताको उपाधी नेपाली सेना र मध्यमाञ्चलनले जित्न सफल भएको छ । 
आइटीएफ तेक्वान्दो नुवाकोटको आयोजनामा भएको १७ औं सिनियर तथा दशौं जुनियर राष्ट्रिय आइटिएफ तेक्वान्दो प्रतियोगितामा सिनियर तर्फको उपाधी नेपाली सेना र जुनियरतर्फको उपाधी मध्यमाञ्चलले जित्न सफल भएको छ ।
प्रतियोगितामा सेनाले नौ स्वर्ण, १० रजत र १७ कास्य पदकसहित उपाधी उचाल्न सफल भएको हो । प्रतियोगितामा जुनियरतर्फ मध्यमान्चलले पाँच स्वर्ण, ६ रजत र तीन कास्य पदक जितेको हो । 
प्रतियोगितामा सिनियर महिलातर्फ उत्कृष्टको उपाधी मध्यमाञ्चलकी रन्जु पुलामीमगर र जुनियर महिलातर्फ मध्यमान्चलकै विपना थापामगरले हुन सफल भए । 
सिनियर पुरुषतर्फको उत्कृष्टको उपाधी मध्यमाञ्चलका सागर कुँवर र जुनियर पुरुषतर्फ पनि मध्यमाञ्चलकै युनिश गौतमले जितेका छन् । उत्कृष्ट भएका चारै जनाले जनही दुई हजार पाँचसय रुपैयाँ तथा ट्रफि, मेडल र प्रमाण पत्र प्रदान गरिएको थियो । 
राष्ट्रिय तेक्वान्दो प्रतियोगितामा पाँच विकास क्षेत्र,  नेपाली सेना, शसस्त्र प्रहरी र आयोजक गरि ६ वटा राष्ट्रिय टिमका एकसय महिलासहित दुई सय जना खेलाडिहरुले विभिन्न तौल समूहमा प्रतिस्पर्धा गरेको प्रतियोगिता आयोजक समितिका संयोजक वासु भट्टले जानकारी दिनुभयो । प्रतियोगितामा पुरुषतर्फ २० देखि ८५ केजी तौल समूह र महिलातार्फ २५ देखि ७५ केजी तौल समूहमा प्रतिस्पर्धा गरिएको थियो ।
प्रतियोगितामा ४१  स्वर्ण, ४१ रजत र ८२ कास्य गरी एक सय ६४ पदकका लागिखेलाडीहरुले प्रतिष्पर्धा गरेका थिए  । प्रतियोगिताको समापन कार्यक्रममा जिल्ला खेलकुद विकास समितिका अध्यक्ष बुद्धि प्रधानले तेक्वान्दो खेलले जिल्लालाई चिनाएको र यसका प्रतिभाहरुलाई बाहिर ल्याउन जिल्लामा राष्ट्रियस्तरको प्रतियोगिता निरन्तर हुनु पर्ने बताए ।
