सान्चेज र जिरउड चम्के, आर्सनलको सहज जित

कात्तिक १४ – इंग्लिस प्रिमियर लिग अन्तर्गत शनिबार राति भएको खेलमा आर्सनलले सहज जित दर्ता गरेको छ । आर्सनलले सन्डरल्याण्डलाई ४–१ ले हराउँदै शीर्ष स्थानको म्यानचेस्टर सिटीमाथिको दबाब कायम राखेको छ । आर्सनलका लागि एलेक्स सान्चेज र ओलिभर जिरउडले दुई दुई गोल गरे । सन्डरल्याण्डका लागि जर्मेन डिफोले एक गोल फर्काए । १९ औं मिनेटमा सान्चेजले गोल गर्दै आर्सनललाई पहिलो हाफमा १–० को अग्रता दिलाए । ६५ औं मिनेटमा पाएको पेनाल्टीको अवसरलाई सदुपयोग गर्दै डिफोले सन्डरल्याण्डका लागि बराबरी गोल फर्काए । त्यसपछि भने आर्सनलले थप तीन गोल गर्‍यो । जिरउडले ७१ र ७६ औं मिनेटमा गोल गर्दै आर्सनलको अग्रता ३–१ मा पुर्‍याए । ७८ औं मिनेटमा सान्चेजले व्यक्तिगत दोस्रो गोल गरेपछि आर्सनल ४–१ ले विजयी भयो । जितपछि आर्सनलको १० खेलबाट २३ अंक भएको छ । शीर्ष स्थानको म्यानचेस्टर सिटी समान अंक भएपनि आर्सनल गोल अन्तरका आधारमा दोस्रो स्थानमा छ । १० खेलबाट दुई अंक मात्रै जोडेको सन्डरल्याण्ड पुछारमा छ ।
