विपक्षीको सम्मान गर्न नेइमारलाई जाभीको सुझाव

जेठ ३० – यो सिजनपछि स्पेनिस क्लब बार्सिलोना छोड्ने निर्णय गरेका स्पेनिस मिडफिल्डर जाभियर हर्नान्डेजले नेइमारले खेल मैदानमा विपक्षी टिमप्रति सम्मान गर्न सिक्नुपर्ने बताएका छन् ।
आफ्नो कप्तानीमा यो सिजनमा स्पेनिस ला लिगा, कोपा डेल रे र च्याम्पियन्स लिगको उपाधि उचालेका जाभीले नेइमारले खेल मैदानमा विपक्षी टिमप्रति गर्ने व्यवहार केही मात्रामा उचित नहुने गरेकाले त्यसलाई सुधार गर्नुपर्ने बताएका हुन् ।
नेइमारले कोपा डेल रेको फाइनल खेलमा एथ्लेटिको बिल्बाओप्रति देखाएको प्रतिक्रिया रेन्बो फ्लेक तर्फ संकेत गर्दै जाभीले भने ‘त्यस्ता कुरा ब्राजिलको संस्कृतिमा राम्रो मानिए पनि स्पेनमा भने नराम्र्रो मानिने भएकाले उनले ध्यान दिनुपर्छ ।’  २३ वर्षका ब्राजिलियन खेलाडी नेइमार एक उत्कृष्ट व्यक्ति तथा खेलाडी भएकाले उनले आफूमा रहेका केही कमजोरी पनि सुधार गर्नु पर्ने जाभीको भनाई छ । जाभी यो आउँदो सिजन बार्सिलोनामा हुने छैनन् । उनी अब कतारको अल साड क्लबबाट खेल्ने छ । नेइमार भने अहिले कोपा अमेरिका कपका लागि ब्राजिलको तर्फबाट खेल्न चिलीमा छन् ।
– एजेन्सीको सहयोगा
