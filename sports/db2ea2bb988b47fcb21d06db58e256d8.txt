मध्यपुरले अग्रता जोगाउन सकेन

काठमाडौं, भदौ २२ । सहिद स्मारक ‘बी’ डिभिजन लिग फुटबलअन्तर्गत् बुधबार भएका तीनओटै खेल बराबरीमा सकिएका छन् ।

मध्यपुर युथ एसोसिएसनले बाँसबारी क्लबसँग ३–३ गोलको बराबरीमा चित्त बुझाएको छ ।

मध्यान्तरसम्म ३–० ले अग्रता लिएको मध्यपुरले मध्यान्तरपछि ३ गोल खाँदै बराबरीमा चित्त बुझाएको हो ।

त्यस्तै, श्रीकुमारी र रानीपोखरी कर्नर टिम (आरसीटी)ले गोलरहित बराबरी खेल्दा ब्वाइज युनियन र पुल्चोक स्पोर्टस् क्लबले १–१ गोलको बराबरी खेलेका छन् ।

यी खेलपछि १४ टोली सहभागी लिगमा १० अंकसहित एनआरटी शीर्ष स्थानमा कायमै छ भने च्यासल र आरसीटीको ९–९ अंक छ ।

सामाजिक युथ क्लबले भने अहिलेसम्म अंकको खाता खोल्न सकेको छैन ।
