मोरिन्होमाथि एक खेलको प्रतिबन्ध

असोज २८ – इंग्लिस क्लब चेल्सीका प्रशिक्षक जोस मोरिन्होमाथि एक खेलको स्टेडियम प्रतिबन्ध लागेको छ । फुटबल एसोशिएसन एफएले खेल पदाधिकारीका विषयमा गरेको टिप्पणीलाई लिएर मोरिन्होमाथि एक खेलमा स्टेडियम उपस्थित हुन प्रतिबन्ध लागएको हो ।
एफएले मोरिन्होलाई ५० हजार पाउण्ड स्टर्लिङ जरिवाना तिराउने निर्णय पनि गरेको छ । मोरिन्होले इंग्लिस प्रिमियर लिग अन्तर्गत असोज १६ गते शनिबार राति भएको खेलमा चेल्सी साउथह्याम्प्टनसँग ३–१ ले पराजित भएपछि खेला पदाधीकारीका विषयमा टिप्पणी गरेका थिए । खेलको क्रममा साउथह्याम्प्टनका गोलकिपर मार्टिन स्टेकलेनबर्गले आफ्ना खेलाडी राडामेल फालकाओसँग गरेको ट्याकलपछि चेल्सीले पेनल्टीको अपिल गरेको थियो । तर रेफ्री रोबर्ट म्याडलीले अस्वीकार गरेका थिए ।
खेलपछि पत्रकारसँगको कुराकानीमा मोरिन्होले आफ्नो टिमलाई पेनल्टीको अवसर दिन रेफ्री डराएको प्रतिक्रिया दिएका थिए । एफएले मोरिन्होको आरोप नियम विपरीत भएको भन्दै उनीमाथि एक खेलको स्टेडियम प्रतिबन्ध र जरिवाना तिराउने निर्णय गरेको हो । 
– एजेन्सीको सहयोगमा
