दोस्रो स्थानका लागि आर्सनलको दाबेदारी बलियो

वैशाख २२ – इंग्लिस प्रिमियर लिग फुटबलमा आर्सनलले विजयी भएको छ । सोमबार राति भएको खेलमा आर्सलनले हल सिटीलाई ३–१ ले पराजित गरेको हो । जितसँगै आर्सनलले दोस्रो स्थानको दाबेदारी बलियो बनाएको छ । २८ औं मिनेटमा एलेक्स सान्चेजले गोल गर्दै सुरुवाती अग्रता दिलाए । ३३ औं मिनेटमा आरोन राम्सीले गोल गर्दै अग्रता दोब्बर पारे । ४५ औं मिनेटमा सान्चेजले व्यक्ति गत दोस्रो गोल गर्दै आर्सनललाई ३–० को अग्रता दिलाए । हल सिटीका लागि ५६ औं मिनेटमा स्टीफन क्वीनले सान्त्वना गोल गरे । जितपछि आर्सनलको ३४ खेलबाट ७० अंक भएको छ उ गोल अन्तरका आधारमा पछि पर्दै तेस्रो स्थानमा छ । दोस्रो स्थानमा रहेको म्यानचेष्टर सिटीको पनि समान ७० अंक छ र उसले एक खेल बढी खेलेको छ । हल सिटी भने ३५ खेलबाट ३४ अंक सहित सत्रौं स्थानमा छ । हल रेलिगेशन जोनमा रहेको सन्डरल्याण्ड भन्दा मात्रै एक अंकले अघि छ तर सन्डरल्याण्डले एक खेल कम खेलेको छ । इंग्लिस प्रिमियर लिगको उपाधि भने तीन खेल बाँकी छँदै चेल्सीले जितिसकेको छ । चेल्सीको ३५ खेलबाट ८३ अंक छ ।
– एजेन्सीको सहयोगमा
