राष्ट्रिय खेलकुद परिषदका सदस्यसचिव लामा बर्खास्त

काठमाडौं, जेठ २ – युवा तथा खेलकुदमन्त्री पुरुषोत्तम पौडेलले राष्ट्रिय खेलकुद परिषदका सदस्यसचिव युवराज लामालाई बर्खास्त गर्नुभएको छ ।
मन्त्री पौडेलले मन्त्रीस्तरीय निर्णय गर्दै सदस्यसचिव लामासहित ६ जनालाई पदमुक्त भएको जानकारी गराउनुभएको हो । मन्त्रालयले लामासँगै परिषदका सदस्यहरु इन्द्रहादुर थिङ, नम्बर शेर्पा, पहलसिंह घर्ती, मुकुन्द पहरी र कुसुमकुमारी श्रेष्ठलाई पदमुक्त भएको पत्र पठाएको छ ।
मन्त्री पौडेलले युवा तथा खेलकुद मन्त्रालयको खेलकुद महाशाखाका सहसचिव चुडामणि पौडेललाई तत्कालका लागि सदस्यसचिवमा नियुक्त गर्नुभएको छ ।
यसअघि नै पदावधि सकिइसकेको भएपनि सदस्यसचिव लामासहित ६ जना बाँकी कार्यकालका लागि पनि भन्दै पदमा बसिरहेकाले शुक्रबार पदावधि सकिएको जानकारी गराएको मन्त्रालयले जनाएको छ ।
