नेपाली क्रिकेट टोली मंगलबार श्रीलंका जाने

काठमाडौं, मंसिर ३० – न्यूजिल्याण्डमा हुने एकदिवशीय विश्वकप छनोट खेल्ने नेपाली क्रिकेट टोली मंगलबार श्रीलंका जाने भएको छ ।
श्रीलंका बसाइका क्रममा नेपाली टोलीले त्यहाँको दोस्रो बरियताका खेलाडी सम्मिलित टोलीसँग अभ्यास म्याच खेल्ने नेपाल क्रिकेट संघ क्यानका उपाध्यक्ष विनोद मैनालीले जानकारी दिनुभयो ।
अभ्यासकै क्रममा श्रीलंकाका राष्ट्रिय खेलाडीबाट अनुभव आदान प्रदानको कार्यक्रम समेत तय भएको छ । १० दिने श्रीलंका बसाइपछि नेपाली टोली न्यूजिल्याण्ड जाने गर्ने कार्यक्रम छ । यसैबीच नेपाली टोलीलाई अष्ट्रेलियामा समेत अभ्यासको व्यवस्था मिलाउने प्रयास भैरहेको मैनालीले बताउनुभयो ।
भिसा समस्या भैरहेको र सम्भव भएसम्म टोलीलाई अष्ट्रेलियामा पनि दुई तीन दिनको अभ्यासको व्यवस्था गर्ने क्यानले जनाएको छ । आउँदो पुस २९ गतेदेखि न्यूजिल्याण्डमा एकदिवशीय विश्वकप प्रतियोगिताको छनोट खेल सुरु हुनेछ ।
त्यसअघि न्यूजिल्याण्डमा नेपालले अभ्यास म्याच खेल्नेछ । १० टोली सहभागि हुने प्रतियोगितालाई दुई समूहमा विभाजन गरिएको छ । प्रतियोगिताका दुई टोली सन् २०१५ मा हुने विश्वकप क्रिकेटमा सहभागी हुनेछन् ।
