सशस्त्र प्रहरीको एपिएफ पोखरा कपको सेमिफाइनलमा

कास्की, पुस २८ – सशस्त्र प्रहरीको एपिएफ क्लब पोखरामा जारी मनकामना केवलकार पोखरा कपको सेमिफाइनलमा प्रवेश गरेको छ । पोखरा रंगशालामा सोमबार भएको खेलमा आमन्त्रित एभरेष्ट एफसी हङकङलाई सडेन डेथमा ३–४ ले पराजित गर्दै एपिएफ सेमिफाइनलमा प्रवेश गरेको हो ।
निर्धारित ९० मिनेटमा २–२ गोलको बराबरी र थप गरिएको अतिरिक्त समयमा दुवैतर्फबाट गोल नभएपछि खेलको निर्णय टाइब्रेकरबाट लिइएको हो । ट्राईब्रेकरमा एपीएफका लागि पाल्साङ लामा, आदित्य चौधरी, हेमन गुरुङ र अन्जन विष्ट गोल गरे भने सुदिप सिखाकार र नविन लामाले गोल गर्न सकेनन् । 
हङकङका लागि विजय धिमाल, योगेश गुरुङ र कर्ण लिम्बुले गोल गरेपनि सुविन मैनाली, दिनेश कार्की र गोलकिपर दिनेश थापामगरको प्रहार गरेको बलले जाली चुम्न सकेन ।
एपिएफले अब मंगलबार हुने अन्तिम क्वाटरफाइनल खेलको विजेतासँग सेमिफाइनलमा प्रतिस्पर्धा गर्ने छ । मंगलबार आयोजक पोखरा ११ र थ्रीस्टार क्लबबिच अन्तिम क्वाटरफाईनल खेल हुने आयोजक एन्फा कास्कीले जनाएको छ ।
