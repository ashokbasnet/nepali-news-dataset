स्मिथको कप्तानी धरमरमा, अष्ट्रेलियाका प्रधानमन्त्रीले भने- स्मिथलाई हटाउ

चैत ११ – स्टेभेन स्मिथ अष्ट्रेलियाली क्रिकेट टीमको कप्तानबाट हट्ने सम्भावना बढेको छ । अष्ट्रेलियाका प्रधानमन्त्री माल्कोलम टर्नबुलले अष्ट्रेलियाली क्रिकेटको नियामक निकाय क्रिकेट अष्ट्रेलियालाई स्मिथलाई कप्तानबाट हटाउन आग्रह गरेपछि यो प्रकरणले नयाँ रुप लिएको हो ।
यसअघि क्रिकेट अष्ट्रेलियाले घटनाबारे छानविन गर्ने बताएको थियो । प्रधानमन्त्री टर्नबुलले घटनाले आफुलाई ठूलो चोट पुर्याएको प्रतिक्रिया दिएको अन्तर्राष्ट्रिय सञ्चारमाध्यमले जनाएका छन् । दक्षिण अफ्रिकासँगको तेस्रो टेष्टका क्रममा कप्तान स्मिथ र विकेटकिपर व्याट्सम्यान क्यामरोन बेनक्राफ्टले बल टेम्परिङ गरेको स्वीकार गरेका थिए । बेनक्रफ्टले बललाई रगडेर चम्काएको र आकार नै परिवर्तन गर्न खोजेको कुरा टेलिभिजन प्रसारणका क्रममा देखिएको थियो ।
त्यसको केही समयपछि बेनक्र्याफ्ट र स्मिथले आफुहरुबाट गल्ति भएको स्वीकार गरेका थिए । त्यसपछि बेनक्राफ्टलाई आईसीसीले स्पष्टीकरण सोधेको थियो । तर कप्तान स्मिथले आफूले गल्ती स्वीकार गरेर माफी मागे पनि टिमको कप्तानी नछाड्ने बताएका छन् । यसबारे क्रिकेट अष्ट्रेलियाले थप अनुसन्धान गरिरहेको अन्तराष्ट्रिय सञ्चारमाध्यमले जनाएका छन् ।
