ब्राजिलले जित्यो, जर्मनीसँग लियो बदला, नेइमार नायक

भदौ ५ – आयोजक ब्राजिलले रियो ओलम्पिक अन्तर्गत पुरुष फुटबलमा स्वर्ण पदक जितेको छ । आइतबार बिहान भएको फाइनलमा जर्मनीलाई टाइब्रेकरमा ५–४ ले हराएर ब्राजिलले फुटबलमा पहिलो ओलम्पिक स्वर्ण पदक जितेको हो । निर्धारित ९० मिनेट तथा थप गरिएको ३० मिनेटमा १–१ को बराबरी भएपछि खेलको निर्णय टाइब्रेकरबाट लिइएको हो ।टाइब्रेकरमा जर्मनीका निल्स पिटरसनको प्रहार ब्राजिलका गोलरक्षक वेभर्टोनले जोए । त्यसपछि अन्तिम पेनाल्टी प्रहार गर्न आएको ब्राजिलका कप्तान नेइमारले सुन्दर गोल गर्दै ब्राजिललाई स्वर्ण पदक दिलाए । निर्धारित समयको खेलमा २६ औं मिनेटमा नेइमारले गोल गर्दै ब्राजिललाई अग्रता दिलाएका थिए । माराकाना रंगशालमा भएको खेलमा जर्मनीका म्याक्सिमिलियन मेयरले ५९ औं मिनेटमा बराबरी गोल फर्काए । ब्राजिल यसअघि १९८४, १९८८ र २०१२ मा ओलम्पिक फुटबलको फाइनलमा पराजित भएको थियो । सन् २०१४ को विश्वकपको सेमिफाइनलमा जर्मनीले ब्राजिललाई ७–१ ले हराएको थियो । अहिले जर्मनीलाई फाइनलमा हराएर ओलम्पिक स्वर्ण जित्दै ब्राजिलले दुई वर्षअघि विश्वकपमा बेहोरेको हारेको बदाला लिएको छ । 
- तस्बिर : गेट्टी इमेज
