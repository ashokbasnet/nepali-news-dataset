जेरार्डले लिभरपुल छाड्ने

काठमाडौं, पुस १८ - इंग्लिस फुटबल क्लव लिभरपुलका कप्तान स्टेफन जेरार्डले जारी सिजनको अन्त्यमा क्लब छाड्ने भएका छन् । जारी सिजनसँगै सम्झौता सकिने भएपछि लिभरपुलले गएको नोभेम्बरमा नै ३४ वर्षका जेरार्डसँग सम्झौता नवीकरणको प्रस्ताव गरेको थियो । तर जेरार्डले त्यो प्रस्तावलाई स्वीकार गरेका थिएनन् ।
लिभरपुलसँगको सम्झौता सकिनै लागेकाले जेरार्डलाई विदेशी क्लवसँग प्रारम्भीक सम्झौता गर्ने अधिकार छ ।  ९ वर्षको उमेरमा नै लिभरपुलको एकेडेमीमा भर्ना भएका जेरार्डले सन् १९९८ मा ब्लाक बर्न रोवर्सविरुद्धको खेलबाट डेब्यू गरेका थिए । उनज सन् २००३ मा लिभरपुलको कप्तान बनेका थिए ।  यो १६ वर्षको अवधिमा लिभरपुलका लागि कुल ६ सय ९७ खेल खेलेका जेरार्डले १ सय ८० गोल गरेका छन् ।  उनी सन् २००४–०५, २००५–०६ र २००८–०९ को सिजनमा लिभरपुलको सर्वाधिक गोलकर्ता बनेका थिए ।
जेरार्ड टिममा हुँदा लिभपुरलले च्याम्पियन्स लिग, एफए कम्युनिटी शिल्ड, युइएफए कप एक–एक पटक, युइएफए सुपर कप र एफए कप दुई–दुई पटक तथा लिभ कप ३ पटक जितेको छ । जेरार्डले अमेरिकी क्लवमा खेल्न चाहेका छन् । अमेरिकी क्लव एलए ग्यालेक्सका अध्यक्ष क्रिश क्लेनले जेरार्डलाई क्लवमा भित्र्याउने चाहेको हो भन्ने बारेमा पत्रकारले सोधेको प्रश्नमा उत्तर दिन चाहेनन् । यो सिजनको सुरुमा नै उरुग्वेका विवादास्पद खेलाडी लुईस सुआरेजलाई बेचेको लिभरपुलले यो सिजनमा खराब प्रदर्शन गर्दै आएको छ ।  जेरार्डले पनि क्लव छाड्ने भएपछि लिभरपुलका समर्थक दुखी छन् ।
- एजेन्सीको  सहयोगमा
