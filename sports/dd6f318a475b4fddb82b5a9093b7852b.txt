कोरियामा भएको तेक्वान्दोमा नेपाली खेलाडीलाई रजत पदक

काठमाडौं, भदौ ७ - दक्षिण कोरियामा भएको विश्व तेक्वान्दो च्याम्पियनशिप ‘२०१४ द वल्र्ड तेक्वान्दो हानमादाङ’ मा नेपाली खेलाडी अनिश महर्जनले रजत पदक जितेका छन ।
कोरियाको पोहाङमा भएको यो प्रतियोगितामा ५५ देशका १ सय २० खेलाडीको सहभागिता छ ।
दक्षिण कोरियामा रहेका पत्रकार खेम कार्कीका अनुसार फाईनल चरणमा शुक्रबार  ईरानका खेलाडीसँग पराजित भएपछि महर्जनले रजत पदकमा चित्त बुझाउनु परेको हो । महर्जनले १९ देखि २९ वर्ष उमेर समुहको पावर ब्रेकिङ डेमोस्ट्रेसनमा सहभागिता जनाएका थिए ।
कोरियाको योङ हि युनिभर्सिटीमा तालिम लिईरहेका महर्जनले गत महिना कोरियाको मुजुमा भएको अर्को प्रतियोगितामा समेत २ वटा रजत पदक जितेका थिए । गत साल पनि उनले मुजुमा भएको प्रतियोगितामा १ कास्य पदक जितेका थिए ।
आफ्नो निजी खर्चमा कोरियाको खेलमा सहभागिता जनाउन आएका महर्जन देशका लागि आफूले गरिरहँदा समेत देशले सपोर्ट नगरेको गुनासो गरेका छन । उनी आफ्नै निजी प्रयासमा कोरियामा दिनको ७ घण्टा प्रशिक्षण लिईरहेका छन ।
महर्जनसँगै नेपालको तर्फबाट प्रतियोगितामा ६ नेपालीले सहभागिता जनाएका थिए । अगस्त २१ मा सुरु भई २४ मा सकिने प्रतियोगितामा महर्जनसहित पराग दास गोर्खाली, कुमार लामा, धर्मेन्द्र अगे्रेडी, निर्मा शेपा र लक्ष्मी राना सहभागी छन ।  रजत पदक जितेसँगै आमा, बुबा, बहिनी परिवारलाई सम्झिरहेको र आफूलाई खेलमा सपोर्ट गर्ने जेम्स स्कुलका प्रिन्सिपल अनिलचन्द्र राईप्रति आभारी रहेको महर्जनले बताए ।
