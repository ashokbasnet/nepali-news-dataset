बुढासुब्बा गोल्डकपको उपाधि एपिएफलाई

काठमाडौं, फागुन २३ – १७ औं बुढासुब्बा गोल्डकप फुटबलको उपाधि सशस्त्र प्रहरीको एपिएफ क्लबले जितेको छ । मनाङ मर्स्याङ्दी क्लबलाई १–० ले पराजित गर्दै एपिएफले फाइनल पुगेको पहिलो अवसरमा नै उपाधि आफ्नो पोल्टामा पारेको हो ।
निकै प्रतिस्पर्धात्मक खेलको पहिलो हाफसम्म मनाङले एपिएफलाई गोलरहित बराबरीमा रोकेको थियो । तर राजेन्द्र रावलले ६८ औं मिनेटमा गोल गर्दै टोलीको जित सुनिश्चित गरे । उपाधिसँगै एपिएफले ३ लाख ५० हजार रुपैयाँ पायो भने उपविजेता बनेको मनाङले १ लाख ७५ हजारमा चित्त बुझायो ।
