अनुष्काका कारण विश्वकपमा राम्रो खेलेन भनेकोमा विराट कोहली दुखी

काठमाडौं, चैत २७ - भारतका टेष्ट क्रिकेट टिमका कप्तान विराट कोहलीले विश्वकप क्रिकेटमा खराव प्रदर्शन गरेको भन्दै भारतीय सञ्चार माध्यमले गरेको आलोचनाले आफू दुखित भएको बताएका छन् । सेमिफाइनलमा अष्ट्रेलियाविरुद्ध राम्रो खेल्न नसक्नुको दोष प्रेमिका अनुष्का शर्मालाई दिईएकोमा पनि आफ्नो चित्त दुखाई भएको कोहलीले बताए । विश्वकपमा धेरै रन रन बनाउने भारतको तेश्रो ब्याट्सम्यान हुँदा पनि रन बनाएन भनेर आलोचना गर्नु उचित नभएको उनको भनाई छ । उनले पाकिस्तानविरुद्ध शतकसहित विश्वकपका ८ खेलमा ३ सय ५ रन बनाएका थिए ।
इण्डियन प्रिमियर लिग आइपिएल क्रिकेटमा शनिबार कोलकाता नाइट राइडर्सविरुद्ध हुने खेलका लागि कोलकाता पुगेका रोयल च्यालेन्जर्स बैंगलोरका ब्याट्सम्यान कोहलीले भने ‘व्यक्तिगत आक्षेपले म निक्कै दुखी छु ।’ पछिल्ला ५ वर्षमा भारतलाई जिताउन आफूले गरेको प्रदर्शनको अवमुल्यन भएको पनि उनको गुनासो छ । 
कोहलीकी प्रेमिका अनुष्का भारत र अष्ट्रेलियाबिचको खेल हेर्न अष्ट्रेलिया पुगेकी थिइन् । त्यसैले भारतीय समर्थक र भारतीय सञ्चार माध्यमले अनुष्का उपस्थित भएकै कारण कोहलीले राम्रो प्रदर्शन नगरेको आरोप लगाएका थिए । अष्ट्रेलियासँगको सेमिफाइनलमा उनी १ रनमा आउट भएका थिए । 
‘एउटा मानव भएका नाताले म यो आलोचनाबाट धेरै दुखित भएँ ।’ आफ्नो आलोचना बारे पहिलो पल्ट सञ्चार माध्यमसामु मुख खोलेका उनले भने ‘मानिसले मेरो बारेमा जे जस्ता टिप्पणी गरे उनीहरु यस्तो भन्दा लज्जित हुनुपर्ने हो ।’ आलोचना सुन्दा सुन्दा हैरान भएको बताउने कोहलीले को आफ्नो मित्र हो र को सत्रु हो भन्ने छुट्याउन नसक्ने अवस्थामा आफू पुगेको बताए ।
- भारतीय सञ्चार माध्यमको सहयोगमा
