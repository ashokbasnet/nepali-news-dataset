१२ औं सागमा नीमाले दिलाइन् नेपाललाई पहिलो स्वर्ण

सुफल काफ्ले उज्यालो । भारत (सिलोङ), माघ २५ –  भारतमा चलिरहेको १२ औं सागमा नेपालले पहिलो स्वर्ण पदक जितेको छ । उसुको  नान्ताओउ तर्फ १६ वर्षकी नीमा घर्तीमगरले स्वर्ण पदक जितेकी हुन् । 
आइतबार छान छुवानमा जितेकी नीमाले सोमबार नान छुवानमा पनि जित्दै स्वर्ण पदक जितेकी हुन् । नीमा नेपाल आर्मी टिमकी खेलाडी हुन् । 
आइतबार भएको पहिलो चरणमा उनले ८ दमलव ४५ र सोमबार भएको दोस्रो चरणमा ८ दशमलव ४६ गरी कुल १६ दशमलव ९१ अंक ल्याइन । यो स्पर्धामा भारतकी खेलाडीले रजत र पाकिस्तानकी खेलाडी काश्य पदक जितिन् ।
डनबस्को स्कुलमा कक्षा १० मा अध्ययनरत मगरको घर रोल्पा हो । उनी अहिले ललितपुरको ग्वार्कोमा बस्दै आएकी छन् । पहिलो पटक अन्तर्राष्ट्रिय प्रतियोगितामा सहभागिता जनाएकी नीमाले स्वर्ण पदक जितेकी हुन् । खेलपछि उनले यो सागमा देशका लागि पहिलो स्वर्ण दिलाउन सफल भएकोमा आफूलाई निकै खुसी लागेको बताइन् । 
यस्तै उसुकै पुरुषको थाउलोतर्फ नान छुवान र नान ताउमा युवराज थापाले रजत पदक जिते ।  आइतबार भएको नान छुवानमा ८ दशमलव ८८ र सोमबार भएको नान ताउमा ९ दशमलव २१ गरी कुल १८ दशमलव १३ अंक प्राप्त गरे । यो स्पर्धामा भारतले स्वर्ण जित्यो । भारतका खेलाडीले युवराजले भन्दा शुन्य दशमलव ७ अंक मात्रै बढी ल्याएका हुन् ।
