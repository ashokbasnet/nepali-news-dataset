युरो २०१२ : विश्व विजेता स्पेनलाई सहज छैन आयरल्याण्ड

जेठ ३२ - नेपालीमा एउटा उखान नै छ नपत्याउने खोलाले बगाउँछ । युरो २०१२ मा आयरल्याण्ड विश्व विजेता स्पेनलाई हराउँदै यो नेपाली उखानलाई प्रमाणित गर्ने प्रयासमा छ । तर पछिल्लो १६ खेलमा अपराजित रहेको स्पेनलाई हराउनु आयरल्याण्डका लागि सहज भने छैन ।

 

पहिलो खेलमा क्रोएशियासँग ३–१ ले पराजित भएको आरल्याण्डले सन् २००२ को विश्वकपमा स्पेनलाई निर्धारित ९० मिनेट र त्यसपछि थपिएको ३० मिनेटसम्म बराबरीमा रोकेको थियो । त्यसैले आयरल्याण्ड युरो २०१२ को पहिलो खेललाई विर्सिएर सन् २००२ को विश्वकपलाई सम्झँदै आफ्नो मनोबल उच्च पार्न चाहन्छ ।

आयरल्याण्ड : सन् १९८८ मा पहिलो सहभागितामा समूह चरणबाटै घर फर्किएको आयरल्याण्ड २४ वर्षपछि यूरो कप खेल्दै छ । रसिया, अर्मेनिया, स्लोभाकिया, म्यासेडोनिया र अन्डोरा रहेको समूह बीको उपविजेता भएको आयरल्याण्ड प्ले अफमा इस्टोनियालाई हराउँदै यूरो २०१२ मा छनौट भएको हो । आयरल्याण्डलाई द ब्वाईज ईन ग्रिन उपनामले चिनिन्छ ।

स्पेन : दुई वर्ष अघि दक्षिण अफ्रिकामा भएको विश्वकप फुटबल जितेको स्पेन यूरो कपको साविक विजेता पनि हो । उसले सन् १९६४ मा पहिलो सहभागितामै यूरो कपको उपाधि जितेको थियो । नवौं पटक यो प्रतियोगिता खेल्न लागेको स्पेन उपाधिमा ह्याट्रिक गर्ने दाऊमा छ । चेक गणतन्त्र, स्कटल्याण्ड, लिथुनिया र लेक्टेन्स्टाईन रहेको समूह आईमा खेलेका सवै ८ खेल जितेको स्पेन समूह विजेता हुँदै यूरो २०१२ मा छनौट भएको हो । स्पेनलाई गोल्डेन टिम, स्काई ब्ल्यू, द रेड वान र द रेड फुरी उपनामले विश्व फुटबल जगतमा चिनिन्छ ।


पहिलो चरणको नतिजा


                 इटाली १ –१ स्पेन
                 क्रोएशिया ३–१ आयरल्याण्ड


स्पेन र आयरल्याण्डका केही तथ्यांक


स्पेन र आयरल्याण्ड ठूला प्रतियोगितामा दोश्रो पटक आमने सामने हुन लागेका हुन् । यसअघि सन् २००२ को विश्वकपको प्रिक्वाटर फाइनलमा यी २ बीच प्रतिस्पर्धा भएको थियो । जसमा स्पेनले टाइब्रेकरमा आयरल्याण्डलाई हराएको थियो ।

स्पेन पछिल्ला १६ खेलमा अपराजित रहेको छ । पछिल्ला १५ खेल जितेको स्पेन युरो २०१२ को समुह चरणको आफ्नो पहिलो खेलमा इटालीसँग बराबरीमा रोकिएको हो ।

आयरल्याण्डले ठूला प्रतियोगिताको समुह चरणको दोश्रो खेल अहिलेसम्म जित्न सकेको छैन । विश्वकप र युरोजस्ता ठूला प्रतियोगिताको समुहचरणको दोश्रो खेलमा आयरल्याण्ले ३ जित र १ हारको नतिजा निकालेको छ ।
