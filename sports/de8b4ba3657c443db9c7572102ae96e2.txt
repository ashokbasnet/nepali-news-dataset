 यी हुन् मेसी, ‘महान्’ मेसीको निरस बिदाइ (फोटोफिचरसहित)

महेश काफ्ले (इमेज)काठमाडौं, असार १३ । लगातार तीन ठूला प्रतियोगिताको फाइनलमा पराजित भएसँगै अर्जेन्टिनाका कप्तान लियोनल मेसीले अन्तर्राष्ट्रिय खेल जीवनबाट संन्यास लिएका छन् ।सोमबार बिहान सम्पन्न कोपा अमेरिका फुटबलको फाइनलमा चिलीविरुद्ध ‘टाइब्रेकर’मा मेसी र लुकास बिग्लियाले पेनाल्टीमा गोल गर्न चुकेपछि अर्जेन्टिना पराजित भएसँगै मेसीले संन्यासको घोषणा गरेका हुन् ।वर्तमान विश्व फुटबलमा पोचुगलका क्रिस्टियानो रोनाल्डो र अर्जेन्टिनाका लियोनल मेसीमध्ये को उत्कृष्ट ? भनेर बेला–बेला बहस हुने गरेको छ ।रियल मड्रिडबाट व्यवसायिक फुटबल खेल्ने रोनाल्डो र बार्सिलोनाका सुपरस्टार मेसीले क्लब फुटबलमा र व्यक्तिगतरुपमा प्राप्त गर्न बाँकी उपलब्धि सायदै होला ।तर, यी दुबै खेलाडीलाई सधै लाग्ने गरेको आरोप हो–क्लबका लागि जस्तो योगदान राष्ट्रका लागि गर्न नसक्नु र राष्ट्रलाई आफ्नो नेतृत्वमा कुनै उपाधि जिताउन नसक्नु ।धेरै फुटबल पन्डितहरुको दाबी मान्ने हो भने मेसीले अर्जेन्टिनाका लागि उपाधि जित्नसके उनी अर्जेन्टाइन ‘लेजेन्ड’ फुटबलर म्याराडोनाभन्दा उत्कृष्ट ठहरिने छन् ।अर्जेन्टिाइन कप्तान लियोनल मेसीलाई पुनः एकपटक राष्ट्रलाई अन्तर्राष्ट्रिय उपाधि दिलाउँदै आलोचकको मुख थुन्ने र केही हदसम्म क्रिस्टियानो रोनाल्डोभन्दा उत्कृष्ट ठहरिने अवसर थियो ।त्यसो त दुई वर्षअधि ब्राजिलमा सम्पन्न विश्वकप फुटबल र अघिल्लो वर्ष चिलीमा आयोजना भएको कोपा अमेरिका फुटबलमा पनि मेसीसामु यस्तो अवसर थियो ।तर, विश्वकप फुटबलको फाइनलमा जर्मनीसँग र कोपा अमेरिका फुटबलको फाइनलमा चिलीसँग अर्जेन्टिना पराजित भएसँगै मेसीले सुनौलो अवसर गुमाएका थिए ।कोपा अमेरिका आयोजनाको १०० वर्ष पुगेको अवसरमा अमेरिकामा आयोजना गरिएको योपटकको प्रतियोगितामा मेसीसामु पुनः सुनौलो अवसर थियो । तर, फेरि पनी उनी चुक्न पुगे ।पेनाल्टी सुटआउटमा मेसी र बिग्लियाले गोल गर्न नसक्दा अर्जेन्टिना फेरि चिलीसँग टाइब्रेकरमा ४–३ ले पराजित भयो ।पछिल्लो तीन वर्षमा लगातार तीन ठूला प्रतियोगिताको फाइनल पुगेर पनि उपाधि जित्न नसकेपछि बिछिप्त बनेका मेसीले अन्ततः अन्तर्राष्ट्रिय खेलजीवन बाट संन्यासको घोषणा गरेका छन् ।मेसीले राष्ट्रका लागि आफूले सकेजति गरेको भन्दै अब अर्जेन्टिनाको जर्सीमा नदेखिने घोषणा गरेका हुन् ।पाँचपटक विश्वको सर्वोत्कृष्ट खेलाडी बन्दै फिफा ‘बलोन डे’अर’ अवार्ड जितेका २९ वर्षीय मेसीले अर्जेन्टिनाको जर्सी फुकाल्ने निर्णय गरेसँगै विश्व फुटबलजगत् अचम्मित बनेको छ ।कुनैपनि फुटबल खेलाडीका लागी खेलजीवनको सबैभन्दा उत्कृष्ट र उर्वर उमेर भनेकै २५ वर्षदेखि ३० वर्षसम्मलाई मान्ने गरिन्छ ।यस्तोमा मेसीले कम्तिमा दुई वर्षपछि रुसमा हुने विश्वकप फुटबलसम्म अर्जेन्टिनाको ‘कमान्ड’ समाल्ने धेरैको अनुमान थियो ।सन् २००५ मा राष्ट्रिय टोलीमा ‘डेब्यु’ गरेका मेसीले अर्जेन्टिनाका लागि ११२ खेल खेल्दै ५५ गोल गरेका छन् । उनी अर्जेन्टिनाको लागि सर्वाधिक गोल गर्ने खेलाडी हुन् ।स्पेनिस क्लब बार्सिलोनालाई कुल २६ उपाधि दिलाएका वर्तमान विश्व फुटबलका ‘महान्’ खेलाडी मेसीको अन्तर्राष्ट्रिय फुटबलबाट यति निरस बिदाइ सायदैले सोचेका थिए होलान् । –एजेन्सीको सहयोगमा ।

तस्वीरहरुः एजेन्सी ।
