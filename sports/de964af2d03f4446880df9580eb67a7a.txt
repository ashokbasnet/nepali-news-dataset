राष्ट्रिय लिग खेल्न मनाङमा जापानी खेलाडी

काठमाण्डौं, मंसिर ४ - मनाङ्ग मर्स्याङ्दी क्लवले पुस २ गतेदेखि सुरु हुने राष्ट्रिय लिग फुटबलका लागि जापानी खेलाडीलाई अनुबन्धन गरेको छ । ३७ वर्षिय डान इटोसँग केहीदिनअघि नै सम्झौता भएको मनाङ्ग मस्याङ्दी क्लवका अध्यक्ष टासी घलेले आइतवार जानकारी दिनुभयो ।

 

तत्काललाई लागि इटोसँग एक महिनाको अनुबन्धन भएको जानकारी दिँदै घलेले भन्नुभयो “यो परिक्षण कालमा उसले कस्तो खेल्छ । त्यो हेरेर हामी उसलाई पारिश्रमिक तोकेर क्लवमा राख्ने छौं ।” परिक्षण कालमा रहँदा इटोको खाने बस्ने तथा आउजाउ खर्च क्लवले नै व्यहोर्ने छ ।

यसअघि भारतीय क्लव चर्चिल ब्रदरबाट खेलिसकेका इटोले अहिले म्यान्मारको क्लवमा खेलिरहेका छन् । राष्ट्रिय लिगका लागि एक जना ब्राजिलियन र एक क्यामरुनका खेलाडीलाई भित्र्याउने बारेमा पनि छलफल चलिरहेको घलेले बताउनुभयो ।
