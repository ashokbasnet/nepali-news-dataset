मेस्सी र रोनाल्डोको १,००० गोल

माघ १७ – बार्सिलोनाका लियोनल मेस्सी र रियल मड्रिडका क्रिष्टियानो रोनाल्डोको गोल संख्या एक हजार पुगेको छ । बार्सिलोनाका स्ट्राइकर मेस्सीले शनिबार राति ला लिगामा एथ्लेटिको मड्रिड विरुद्ध गरेको गोलपछि मेस्सी र रोनाल्डो दुवैले क्लब तथा राष्ट्रका लागि गरेको गोल जोड्दा एक हजार पुगेको छ । मेस्सीले बार्सिलोनाका लागि चार सय ३३ तथा अर्जेन्टिनाको राष्ट्रिय टिमका लागि ४९ गरी अहिलेसम्म क्लब र राष्ट्रका लागि चार सय ८२ गोलगरेका छन् । रोनाल्डोले रियल मड्रिड, म्यानचेस्टर युनाइटेड र स्पोर्टिङ लिस्बोनका लागि गरी चार सय ६३ तथा पोर्चुगलको राष्ट्रिय टिमका लागि ५५ गोल गरेका छन् । रोनाल्डाले क्लब तर्फ गरेको चार सय ६३ गोलमा रियल मड्रिडका लागि गरेको तीन सय ४०, म्यानचेस्टर युनाइटेडका लागि गरेको एक सय १८ तथा लिस्बोनका लागि पाँच गोल समावेश छ । उनले अहिलेसम्म क्लब र राष्ट्रका लागि गरी पाँच सय १८ गोल गरेका छन् । यसरी रोनाल्डोको पाँच सय १८ तथा मेस्सीको चार सय ८२ गोल जोड्दा दुबैको गोल संख्या एक हजार पुगेको हो । रियल मड्रिडले आइतबार राति ला लिगा अन्तर्गत स्पानियोलसँग खेल्दैछ । 
– एजेन्सीको सहयोगमा
