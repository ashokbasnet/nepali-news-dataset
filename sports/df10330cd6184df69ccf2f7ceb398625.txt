इरिनासँगको रोनाल्डोको प्रेम समाप्त

माघ ३ – रियल मड्रिडका स्टाइकर क्रिष्टियानो रोनोल्डोले प्रेमिका इरिना सेकसँगको सम्बन्ध अन्त्य गरेका छन् । केही दिनअघि बालोन डिओर जित्दै तेस्रो पटक वर्ष फुटबल खेलाडी बनेका रोनाल्डोले रसियन मोडल इरिनासँगको पाँच वर्ष लामो सम्बन्ध अन्त्य गरेका हुन् ।
आफ्नी आमाको ६० औं जन्म दिनको अवसरमा आयोजना गरेको पार्टीमा सहभागी हुन बारम्बार गरेको आग्रह इरिनाले अस्वीकार गरेपछि रोनाल्डोले सम्बन्ध अन्त्य गर्ने निर्णय गरेका हुन् । रोनाल्डोले नयाँ वर्ष पनि आफ्नो छोरासँग मात्रै मनाएको र नयाँ वर्षको पार्टीमा पनि इरिना उपस्थित नभएको अहिले मात्रै सार्वजनिक भएको छ । इरिना बालोन डिओर वितरण समारोहमा पनि गएकी थिइनन् । रोनाल्डोकी आमा र दिदीसँग इरिनाको सम्बन्ध सुमधुर थिएन । इरिनाले ट्वीटरमा रोनाल्डोलाई फलो गर्न पनि बन्द गरेकी छन् ।
रोनाल्डोकी आमाले आफ्नो नाती (रोनाल्डोको छोरा) सँग आमाको भूमिका निभाउन सक्ने महिला रोनाल्डोको जीवनमा आएको देख्न चाहेको बताएकी छिन् । रोनाल्डोले भाडाकी आमाबाट छोरा क्रिष्टियानो जुनियर जन्माएका थिए । इरिनाले क्रिस्टियानो जुनियरको हेरचाह नगरेकोमा रोनाल्डोको परिवार उनीप्रति खुसी थिएन ।
– एजेन्सीको सहयोगमा
