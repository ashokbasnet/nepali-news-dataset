म्यानचेस्टर युनाइटेड रोकियो, विवादास्पद पेनाल्टीले हार्‍यो आर्सनल

असोज २९ – इंग्लिस प्रिमियर लिग फुटबल अन्तर्गत शनिबार राति भएको खेलमा म्यानचेस्टर युनाइटेड बराबरीमा रोकिएको छ । शीर्ष स्थानको होडमा रहेको युनाइटेड लिभरपुलसँग गोलरहित बराबरीमा रोकियो । लिभरपुलको मैदानमा भएको खेलमा दुवै टिमले गोल गर्ने सुन्दर मौका बनाए पनि गोल भने गर्न सकेनन् । बराबरी पछि २० अंकसहित म्यानचेस्टर युनाइटेड दोस्रो स्थानमा कायम छ । शीर्ष स्थानको म्यानचेस्टर सिटीको २२ अंक छ । १३ अंक जोडेको लिभरपुल भने आठौं स्थानमा झरेको छ । राति नै भएको अर्को खेलमा टोटनह्यामले बोर्नमाउथलाई १–० ले हरायो । टोटनह्यामको जितमा क्रिष्टियन एरिक्सनले गोल गरे । तेस्रो स्थानको टोटनह्यामको ८ खेलबाट १७ अंक भएको छ । विवादास्पद पेनाल्टीको सहयोगमा आर्सनललाई २–१ ले हराएको वाट्फोर्ड चौथो स्थानमा उक्लिएको छ । ७१ औं मिनेटमा वाट्फोर्डलाई दिइएको पेनाल्टी विवादास्पद बनेको हो । आर्सनलका प्रशिक्षक आर्सेन वेङ्गरले पेनाल्टीको निर्णय घोटाला रहेको बताएका छन् । जितपछि वाट्फोर्डको १५ अंक भएको छ भने १३ अंकसहित आर्सनल छैटौं स्थानमा छ । राति नै भएको खेलमा क्रिष्टल प्यालेससँग २–१ ले पराजित भएको साबिक विजेता चेल्सी भने पाँचौं स्थामा झरेको छ । प्रिमियर लिगको यो सिजनमा क्रिष्टल प्यालेसको यो पहिलो जित हो । अरु खेलमा स्वान्सी सिटीले हडल्सफिल्डलाई २–० ले हयो । बर्नली र वेष्ट ह्यामले १–१ को बराबरी खेल्दै अंक बाँडेका छन् ।
