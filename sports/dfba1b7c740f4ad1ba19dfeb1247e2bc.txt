महिला क्रिकेटको उपाधि एपिएफलाई

काठमाडौं, फागुन ९ - महिला राष्ट्रिय क्रिकेट प्रतियोगिताको उपाधि सशस्त्र प्रहरीको एपिएफले जितेको छ । कीर्तिपुरस्थित त्रिभुवन विश्वविद्यालयको क्रिकेट मैदानमा शनिबार भएको फाइनलमा सशस्त्र प्रहरीको एपिएफले क्षेत्र नम्बर ७ जनकपुरलाई ७ विकेटले पराजित गर्दै उपाधि जितेको हो ।
९९ रनको लक्ष्यसहित मैदानमा उत्रिएको एपिएफले २४ दशमलव ३ ओभरमा ३ विकेटको क्षतिमा लक्ष्य भेट्टायो । उसका लागि ज्योति पाण्डेले नटआउट ३१, सरिता मगरले १४ तथा सीता राना मगरले १० रन बटुले ।
यसअघि टस जितेर पहिले ब्याटिङ गरेको क्षेत्र नम्बर ७ जनकपुर निर्धारित ४० ओभरमा जम्मा ९८ रन समेटियो । जनकपुरलाई सस्तैमा समेट्ने क्रममा एपीएफकी निरा राजोपाध्यायले ५ विकेट लिइन् । रुविना क्षेत्रीले २ तथा रितु कानोजिया, बिनु बुढामगर र सीता रानामगले १÷१ विकेट हात पारे ।
उपाधिसँगै एपिएफले ५० हजार तथा उपविजेता जनकपुरले ३० हजार रुपैयाँ प्राप्त गरेका छन् । प्रतियोगितामा नेपालगन्जकी सञ्जु चौधरीले प्लेयर अफ दि सिरिज घोषित हुँदै १० हजार रुपैयाँ प्राप्त गरिन् ।
प्रतियोगिताको बेष्ट ब्याट्स उमन विराटनगरकी संगीता राई घोषित भइन् । जनकपुरकी शान्ति चौधरी बेष्ट बलर भइन् । उनीहरु दुवैले जनही ५ हजार रुपैया“ प्राप्त गरे । प्रतियोगिताको इमर्जिङ प्लेयर अफ दि सिरिज पनि विराटनगरकी संगीता राई घोषित भइन् ।
