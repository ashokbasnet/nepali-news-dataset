एसीसी ट्वान्टी ट्वान्टी क्रिकेटमा नेपालको विजयी सुरुवात (फोटो फिचर सहित)

काठमाडौं, मंसिर १७ – एसीसी ट्वान्टी ट्वान्टी क्रिकेटमा नेपालले विजयी सुरुवात गरेको छ । नेपालले हङ्कङ विरुद्ध शनिबार भएको खेलमा रोमाञ्चक २ विकेटको जित हात पारेको छ । त्रिभुवन विश्वविद्यालयको अन्तर्राष्ट्रिय क्रिकेट मैदानमा भएको खेलमा टस जितेर पहिले ब्याटिङ गरेको हङकङले निर्धारित २० ओभरमा ९ विकेट गुमाएर १ सय १४ रन बनाएको थियो ।

 

२० ओभरमा ८ विकेट गुमाउदै नेपालले हङकङले दिएको १ सय १५ रनको लक्ष्य पुरा गरेको थियो ।  

नेपालले ८ विकेट गुमाउँदै अन्तिम बलमा लक्ष्य पुरा गर्यो ।  लेफ्ट ह्यान्ड बलर राहुल विश्वकर्माले अन्तिम बलमा एक रन बनाएर नेपाललाई जित दिलाएका थिए । 

 

म्यान अफ द म्याच घोषित नेपालका पारस खड्काले सर्वाधिक ४४ रन बनाए । उनले हङकङका ३ विकेट समेत लिए । त्यस्तै ज्ञानेन्द्र मल्लले १९ तथा बसन्त रेग्मीले नटआउट १७ रन बनाए ।

 

दुई विकेटको खेल बाँकी रहँदा प्रदीप ऐरी आउट भएका थिए भने पारस खड्का ४४ रनमा आउट भए । उनी अर्धशतक पुरा गर्नबाट ६ रनले चुकेका थिए । १३ रन जोडेका पृथु बास्कोटा छक्का प्रहार गर्ने क्रममा बाउन्ड्रीलाइनमा समातिए । यस्तै १९ रन जोडेका ज्ञानेन्द्र मल्ल पनि रन आउटको शिकार भए । 

 

त्यस्तै शनिबार नै भएको अर्को खेलमा अफगानिस्तानले मलेसियालाई ५९ रनले पराजित गरेको छ । शनिबार नै कुवेत विरुद्ध युएइ र ओमान विरुद्ध भुटानको खेल पनि हुँदैछ । (तस्बीरः सुनिल न्यौपाने/ उज्यालो)
