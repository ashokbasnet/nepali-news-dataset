एसिया कप छनोटः फिलिपिन्सविरुद्धको फुटबलका लागि ३६ नेपाली खेलाडी छानिए

नेपाली राष्ट्रिय फुटबल टोलीका प्रमुख प्रशिक्षक ग्योतोकु कोजीले गत नोभेम्बरमा सम्पन्न एएफसी सोलिडारिटी कप जितेका २३ सदस्य टोलीसहित अरु १३ खेलाडीलाई पहिलो चरणको टोलीमा समावेश गरेका हुन् ।

प्रशिक्षक कोजीले घोषणा गरेको प्रारम्भिक टोलीमा फरवार्ड युवराज खड्का, मिडफिल्डर रवि पासवान र विश्व अधिकारी, तथा डिफेन्डर बिमल बस्नेत र बिमल पाण्डेले पहिलोपटक मौका पाएका छन् ।

यस्तै, चोटका कारण लामो समय राष्ट्रिय टोलीबाट बाहिरै रहेका रोहित चन्दले पनि प्रारम्भिक टोलीमा स्थान बनाएका छन् ।

आगामी फागुन १ गतेदेखि नेपाली टोलीको बन्द प्रशिक्षण सुरु हुने अखिल नेपाल फुटबल संघ (एन्फा)ले विहीबार जानकारी दिएको छ ।

एसिया कप छनोटअन्तर्गत् पहिलो खेलमा नेपालले आगामी चैत १५ गते फिलिपिन्सविरुद्ध उसकै मैदानमा ‘अवे’ खेल खेल्नेछ ।
