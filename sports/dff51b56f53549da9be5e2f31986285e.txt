इमर्जिङ्ग टिम्स कप क्रिकेट : भारतसँग नेपाल ८४ रनले पराजित

काठमाडौ, भदौ ४ – इमर्जिङ टिम्स कप क्रिकेट अन्तर्गत आफ्नो दोश्रो खेलमा पनि नेपाल पराजित भएको छ ।
नेपाल मंगलबार भारतको २३ वर्ष मुनिको टोलीसंग ८४ रनले पराजित भएको हो । २ सय ६९ रनको लक्ष्य पछ्याएको नेपालले निर्धारित ५० ओभरमा ८ विकेट गुमाउदै १ सय ८४ रनमात्रै बनाउन सक्यो ।
नेपालका सागर पुनले आउट नभई ५२ रनको योगदान गरे । ३९ औ ओभरमा ८ विकेट गुमाएर १ सय ३० रन बनाएको नेपालका लागि सागर र शक्ति गौचनले पुरै ओभर टिकाएका थिए ।
आक्रामक ब्याटिङ गरेका सागरले ६१ बलमा ७ चौकाको मद्दतले नटआउट ५२ रन बनाएका हुन् । शक्ति १४ रनमा नटआउट रहे भने सुवास खकुरेलले २९, अनिल मण्डलले १९, ज्ञानेन्द्र मल्लले १८ र कप्तान पारस खड्काले १२ रन बनाए ।
पहिले ब्याटिङ गरेको भारतले ५ विकेट गुमाउदै २ सय ६८ रन बनायो । पहिलो विकेटका लागि उन्मुक्त चन्द र लोकेस राहुलले १ सय १८ रनको साझेदारी गरेपछि भारतले नेपालका लागि चुनौतीपूर्ण लक्ष्य पेश गरेको हो ।
भारतका राहुलले ८८, चन्दले ६१ र सूर्यकुमार यादवले ६५ रनको योगदान गरे । नेपालका बसन्त रेग्मीले ३ तथा अविनाश कर्ण र शक्ति गौचनले १/१ विकेट लिए । यसअघि शनिबार भएको खेलमा नेपाल अफगानिस्तानसँग ३ रनले पराजित भएको थियो । नेपालले अर्को खेलमा बुधबार पाकिस्तानको २३ बर्षमुनिको टोलीसंग खेल्नेछ ।
