इपिएल : हिरो बने सोमपाल र आशिफ

काठमाडौं, असोज १७ – एभरेष्ट प्रिमियर लिग इपिएल क्रिकेट प्रतियोगितामा अलराउण्ड प्रदर्शन गरेका जगदम्बा राइनोजका सोमपाल कामी प्लेयर अफ द टुर्नामेन्ट भएका छन् । यस्तै सर्वाधिक रन बनाउने पञ्चकन्या तेजका आशिफ शेख इमर्जीङ प्लेयर अफ द टुर्नामेन्ट घोषित भए । 
सोमपालले प्रतियोगितामा ६ विकेट लिनुका साथै १ सय २५ रन पनि हानेका छन् । उनले १ सय ५४ दशमलव २९ को स्ट्राइक रेटमा रन बनाए । उनको ब्याटिङ एभरेज ४१ दशमलव ६७ छ ।  यस्तै बलिङमा २१ दशमलव ८३ को एभरेजमा उनले ६ विकेट लिएका हुन् ।
आशिफले प्रतियोगिताका ६ खेलमा १ सय ३४ दशमलव ९६ को स्ट्राइक रेटमा २ सय २० रन हानेका छन् । ४४ को एभरेजमा रन हानेका आशिफले एउटा सतकसँगै एक अर्धसतक पनि बनाएका छन् । उनले प्रतियोगितामा १४ चौका र १२ छक्का हाने । फाइनल खेलमा उनले शतक बनाएका थिए ।
सोमबार पुरस्कार वितरण समारोहमा भारतीय क्रिकेट टिमका पूर्व कप्तान अजय जडेजा, चौधरी ग्रुपका एमडी निरभान चौधरी, पञ्चकन्या समूहका एमडी प्रदिप श्रेष्ठ, नेपाली पूर्व कप्तान विनोद दास र भिजी अटोमोवाइल्सका सिइओ चिरञ्जिवी शाहले सोमपाल र आशिफलाई पुरस्कृत गरे । 
सोमपालले ट्रफिसँगै सुजुकी जिक्सर मोटरसाइकल पाए । यस्तै आशिफले ट्रफिसँगै लेनोभो मोवाइल र सिजीको २२ इन्च एलइडी टेलिभिजन पाए । प्रतियोगिताको विजेता पञ्चकन्याले ५ लाख रुपैयाँ पुरस्कार पायो ।
सोमबार फाइनलमा कलर्स एक्स फ्याक्टर्सलाई ४० रनले हराएर एभरेष्ट प्रिमियर लिग इपिएल क्रिकेटको उपाधी पञ्चकन्या तेजले जितेको हो । १ सय ७२ रनको लक्ष्य पाएको कलर्सले १७ ओभर ३ बलमा सबै विकेट गुमाएर १ सय ३१ रन मात्र बनाउन सक्यो ।
