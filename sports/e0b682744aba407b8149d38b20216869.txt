यू-१४ एएफसी फुटबल : भुटानलाई नेपालको १३ गोल

काठमाडौं, चैत २४ - नेपालले १४ वर्ष मुनिको एएफसी च्याम्पियनशिपको छनौट खेलमा शनिवार भुटानलाई १३–० को फराकिलो अन्तरले हराएको छ ।
यसअघि नै प्रतियोगितामा छनौट हुने संभावना सकाई सकेका २ टीमबीचको खेल नेपालले एक पक्षीय रुपमा आफ्नो नियन्त्रणमा राख्यो । पुरै ६० मिनेट भुटानका खेलाडी मैदानमा निरीह देखिए ।
नेपालका लागि मिङ्गमा शेर्पाले २, २६ र ५४ औं मिनेटमा, असिम राईले १६, २५ र ३२ औं मिनेटमा, सुसन श्रेष्ठले २४, ४६ र ६०+१ औं मिनेटमा, प्रिजन तामाङ्गले ४० र ५० औं मिनेटमा क्षितिज राजले ५५ तथा जितेश गुरुङ्गले १८ औं मिनेटमा गोल गरेका थिए ।
पहिलो खेलमा अफगानिस्तानसंग हारेको नेपालले दोश्रोमा ताजकिस्तानसंग बराबरी खेलेको थियो । नेपालले ३ खेलकबाट ४ अंक मात्र बटुल्यो । भुटानले कुनै पनि अंक बटुल्न सकेन ।
ताजकिस्तान छनौट
ताजकिस्तान १४ वर्ष मुनिको एएफसी च्याम्पियनशिपका लागि छनोट भएको छ ।
समुह चरणको आफ्नो अन्तिम खेलमा अफगानस्तानलाई शनिवार २–१ ले हराएपछि ७ अंक सहित ताजकिस्तानले छनोट चरण पार गरेको हो ।
नेपाल र भुटानलाई हराएको अफगानिस्तानको ६ अंक मात्र भयो ।
