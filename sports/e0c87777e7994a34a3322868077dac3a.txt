राष्ट्रव्यापी खुला सुटिङ : स्नेहालाई स्वर्ण पदक

काठमाडौं, साउन ३ - ओलम्पियन स्नेहाराज्यलक्ष्मी राणाले राष्ट्रव्यापी खुला सुटिङ प्रतियोगिताको अन्तिम दिन बिहीबार महिला १० मिटर एयर राइफलमा स्वर्ण जितेकी छन् ।
सातदोबाटोस्थित अन्तर्राष्ट्रिय खेलकुद परिसरमा रहेको सुटिङ रेन्जमा भएको प्रतिस्पर्धामा स्नेहाले सर्वाधिक १ सय ९५ अंक बटुल्दै एक मात्र पदकका रुपमा रुपन्देहीलाई स्वर्ण दिलाइन् ।
अर्की ओलम्पियन नेपाल प्रहरीकी फूलमाया क्याप्छाकी १ सय ९० अंक जोड्दै दोश्रो स्थानमा रहिन् । १ सय ७० अंकसाथ प्रहरीकै दुर्गा सिन्जालीले तेश्रो स्थानमा चित्त बुझाइन् । कुल २ सय पूर्णाङ्कमा प्रतिस्पर्धा भएको थियो ।
प्रतियोगितामा चार स्पर्धामा खेल भएको थियो । यसअघि पुरुषको १० मिटर एयर राइफलमा नेपाली सेनाका दीपक थापा तथा १० मिटर एयर पेस्तोलको पुरुषमा सेनाका कुवेर केसी र महिलामा प्रहरीकी सीमा तुलाधरले स्वर्ण जितेका थिए ।
चारै स्पर्धामा शीर्ष तीन स्थान हात पार्नेले क्रमशः १० हजार, ७ हजार र ५ हजार नगद पुरस्कार जिते । कुल पुरस्कार राशी ८८ हजार मध्ये १६ हजार रुपैयाँ जी फोर ग्रुपका प्रबन्ध निर्देशक महेश श्रेष्ठले प्रायोजन गरेका थिए ।
प्रतियोगितामा विभागीय टोलीको वर्चस्व रह्यो । नेपाली सेनाले २ स्वर्ण, १ रजत र २ काश्य  जित्दै शीर्ष स्थानमा रह्यो । प्रहरीले समान १/१/१ स्वर्ण, रजत र कांस्य हात पार्दै दोश्रो भयो । रुपन्देही १ स्वर्णसाथ तेश्रो भयो । बाँकेले २ रजत तथा सप्तरीले १ कांस्य प्राप्त गरे । २०१३ को जनवरीदेखि सुटिङमा नयाँ नियम लागू भएपछि नेपाल सुटिङ संघले आयोजना गरेको यो नै पहिलो प्रतियोगिता हो ।
चारदिने प्रतियोगितामा ३३ पुरुष र ३२ महिला गरी ६५ खेलाडीले प्रतिस्पर्धा गरेका थिए । विजेतालाई राष्ट्रिय खेलकुद परिषद्का सदस्य–सचिव युवराज लामा र कोषाध्यक्ष इन्द्रबहादुर थिङ तथा सुटिङ संघका अध्यक्ष पुष्पदास श्रेष्ठले पुरस्कृत गरे ।
