आर्मीलाई ५ गोलले हराएर मनाङ मर्स्याङ्दीले जित्यो पोखरा कप

पोखरा, वैशाख ११ - पोखरा कप फुटबलको उपाधी मनाङ मर्स्याङ्दी क्लबले जितेको छ । शनिबार भएको फाइनल खेलमा त्रिभुवन आर्मी क्लबलाई ५-० गोल अन्तरले हराएर मनाङले उपाधी जितेको हो । 
खेलमा मनाङले दोस्रो मिनेटमा नै अनिल गुरुङको गोलबाट अग्रता लिएको थियो । १० औं मिनेटमा अनिलले अग्रता दोब्बर पारे । खेलको २३ औं मिनेटमा सन्तोष तामाङ र मेहन गुरुङबीच विवाद भयो र दुबैले रातो कार्ड पाए । १० खेलाडीमा सिमित भएपनि मनाङले आर्मीलाई लगातार दवाव दियो ।
२९ औं मिनेटमा ओलावालेको पासमा सुजल श्रेष्ठले गोल गरे । ३५ औं मिनेटमा ओलावालेले नै गोल गरे र पहिलो हाफमा मनाङ ४-० ले अगाडि रहृयो ।
४८ औं मिनेटमा ओलावालेले दोस्रो गोल गर्दा खेल अन्तर ५-० पुग्यो । उपाधिसँगै मनाङले ५ लाख ५ हजार ५ सय ५५ रुपैयाँ पुरस्कार र उपविजेता आर्मीले २ लाख ५५ हजार पाँच सय ५५ रुपैयाँ पुरस्कार पायो । एन्फा कास्कीको आयोजनामा चैत्र ३० गतेदेखि सुुरु भएको प्रतियोगितामा एक भारतीय सहित नेपालका ए डिभिजनका गरि १२ टिमको सहभागिता रहेको थियो ।
