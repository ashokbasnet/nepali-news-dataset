पौडेल र लामाको किचलोले एशियाडमा नेपालको सहभागिता अन्यौलमा

काठमाडौं, साउन ११ - नेपाली कांग्रेस निकट नेपाल लोकतान्त्रिक खेलकुद संघले यूवा तथा खेलकुद मन्त्री पुरुषोत्तम पौडेल र राष्ट्रिय खेलकुद परिषद अर्थात राखेपका सदस्य सचिव युवराज लामाबीचको आपसी किचलोका कारण १७ औं एशियाली खेलकुद प्रतियोगितामा नेपालको सहभागिता अन्यौलमा परेको आरोप लगाएको छ ।
संघले राखेपमा आइतबार पत्रकार सम्मेलन गरी मन्त्रीस्तरीय निर्णयबाट गठन भएको १७ औं एशियाली खेलकुद प्रतियोगिताको तयारी समिति गैरकानुनी रहेको दावी पनि गरेको छ ।
‘तयारी समिति खेलकुद विकास ऐन २०४८, नियमावली २०४९ तथा निर्देशिका २०७० बमोजिम गठन भएको देखिएन’ संघका अध्यक्ष देवेन्द्रकुमार शेरचनले भन्नुभयो ‘मन्त्रीस्तरीय निर्णयबाट गठन भएको तयारी समिति नै १७ औं एशियाली खेलकुद प्रतियोगिताको सहभागिता अन्यौलमा पर्नुको मुख्य कारण हो ।’
कसैको व्यक्तिगत महत्वकांक्षाका कारण प्रतियोगितामा सहभागी हुने अवसरबाट खेलाडीलाई बञ्चित गर्नु भनेको खेल र खेलाडीमाथि गरिएको अपराध हो भन्दै संघले यस्ते अपराध गर्ने छुट कसैलाई नभएको बताएको छ ।
संघले कानुन अनुसार तयारी समिति बन्नु पर्ने भन्दै खेलाडीलाई बन्द प्रशिक्षणमा राखी आवश्यकता अनुसार वैदेशिक प्रशिक्षमा पठाउन र आवश्यक खेल सामग्री तत्काल उपलब्ध गराउन माग गरेको छ । असोज ३ गतेदेखि दक्षिण कोरियाको इन्चोन शहरमा १७ औं एशियाली खेलकुद आयोजना हुँदै छ  । प्रतियोगिताका लागि खेलाडी छनौट भएपनि मन्त्री पौडेल र राखेपका सदस्य सचिव लामाबीचको विवादले प्रतियोगिताका लागि खेलाडीको प्रशिक्षण अरु तयारी भने अघि बढ्न सकेको छैन ।
