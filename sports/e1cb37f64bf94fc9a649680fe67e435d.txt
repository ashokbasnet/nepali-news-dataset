नेपाललाई जापान स्की संघबाट खेल सामग्री सहयोग 

काठमाडौंस्थित जापानी दुतावासमा बिहीबार आयोजित एक कार्यक्रममा नेपालका लागि जापानका राजदुत मासासी ओगावाले नेपाल स्की संघका अध्यक्ष जिवनराम श्रेष्ठलाई खेल सामग्री हस्तान्तरण गरेका छन् ।

जापानले नेपाल स्की संघलाई १२ सेट स्की, ६ जोर जुत्ता तथा ६ जोर स्पोर्ट्स वेयर हस्तान्तरण गरेको हो ।

एक सेट स्की खेल सामाग्रीको मुल्य झण्डै दुई लाख नेपाली रुपैंया पर्न आउँछ ।

सन् २०२० को ओलम्पिक खेलकुद आयोजक जापानले अहिले विश्वभर स्पोर्ट्स फर टुमारो नामक कार्यक्रममार्फत खेल बिकाशमा सहयोग गर्दै आएको छ ।

यही कार्यक्रम अन्तर्गत नेपालका खेलाडीहरुलाई जापानमा प्रशिक्षण गराउने तयारी समेत जापानले गरेको बताईएको छ ।

नेपालमा सन् २००७ मा स्की संघ स्थापना भएपनि हालसम्म स्की खेल्ने आधिकारीक ठाँउ बनाउन सकिएको छेन ।

विदेशमै प्रशिक्षण गरेर भएपनि अहिले नेपालमा झण्डै डेढ दर्जन स्की खेलाडीहरु रहेका छन् ।
