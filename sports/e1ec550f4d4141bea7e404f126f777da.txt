रंगशालाको ‘जात्रा’, रंग र टिसर्टको व्यापार (फोटो फिचर)

बोमलाल गिरी/उज्यालो
काठमाडौ, भदौ २० – मैदान नजिकै गएर फुटबलको हेर्नुको मज्जा एकातिर ।
नेपाली खेलाडीले जस्तै रातो टिसर्ट, अनुहार र शरीरमा रातै झण्डा र ‘नेपाल’ अक्षरको पेन्टिङ लगाएर उफ्रनुको रौनक अर्कोतिर । त्यसैले रंगशाला छिर्नेको घुईंचोमा अनुहार र शरीरमा पेन्टिङ गर्नेको उत्तिकै तँछाडमछाड छ ।
अनुहार र शरीर रंग्याउन चाहनेहरु धेरै भएपछि पेन्टिङ गर्नेहरुलाई पनि भ्याईनभ्याई छ । एउटा गालामा सानो झण्डा बनाएको मूल्य ५० रुपैयाँ । दुवै गालामा रंगाउँदा एक सय, अनुहार नै छोप्ने गरी रंगाएको तीनसय, झण्डा बाहेक नेपाल पनि लेख्न पर्यो भने मूल्य पनि बढ्दै जान्छ ।
यस्तै सानो झण्डाको स्टिकरको १५ रुपैयाँ, सिलाएको झण्डाको आकार हेरी ३ सय देखि १५ सयसम्मको मूल्य राखिएको छ । ‘जय नेपाली फुटबल’ लेखेका टिसर्ट किन्नेहरु पनि उत्तिकै छन् । एउटा टिसर्टको मूल्य ५ सय रुपैंया राखिएको छ ।
रातै टिसर्ट लगाएर अनुहार र शरीर रंग्याउन चाहने खेलप्रेमीको मोहले कारोबार गर्नेहरुलाई रंगशालाको फुटबल पशुपतिको जात्रा, सिद्राको व्यापार भएको छ ।
