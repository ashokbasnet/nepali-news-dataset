जर्मनी फाइनलमा, ब्राजिल प्रतिद्वन्द्वी

भदौ २ – जर्मनी रियो ओलम्पिक अन्तर्गत पुरुष फुटबलको फाइनलमा प्रवेश गरेको छ । बुधबार राति भएको खेलमा नाइजेरियालाई २–० ले हराएर जर्मनीले फाइनलमा स्थान पक्का गरेको हो । जर्मनीको जितमा लुकास क्लस्टरमेन र निल्स पिटरसनले एक एक गोल गरे । नवौं मिनेटमानै लुकासले गोल गर्दै जर्मनीलाई सुरुवाति अग्रता दिलाए । साओ पाउलोमा भएको खेलमा जर्मनीलाई दोस्रो गोलका लागि खेलको अन्तिम समयसम्म पर्खिनु प¥यो । ८९ औं मिनेटमा निल्सले गोल  गर्दै जर्मनीको जित निश्चित गरे । जर्मनीले अब स्वर्ण पदकका लागि फाइनलमा आयोजक ब्राजिलसँग प्रतिस्पर्धा गर्ने छ । ब्राजिल होन्डुरसलाई हराएर फाइनलमा पुगेको छ । सेमिफाइनलमा पराजित भएका होन्डुरस र नाइजेरियाले कास्य पदकका लागि शनिबार राति खेल्ने छन् । सन् २०१४ को विश्वकपमा ब्राजिल जर्मनीसँग ७–१ ले हारेको थियो । शनिबार रातिनै हुने रियो ओलम्पिकको फाइनलमा ब्राजिलले विश्वकपमा बेहोरेको हारको बदला लिने तयारी गरेको छ । 
– तस्बिर : गेट्टी इमेज
