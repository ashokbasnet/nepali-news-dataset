एनसेल कप फुटबलमा आर्मी र हिमालयन शेर्पाको विजयी सुरुवात

काठमाडौ, मंसिर १७ – (अपडेट) नेपाल आर्मी र हिमालयन शेर्पाले एनसेल कप फुटवलमा विजयी शुरुवात गरेको छ ।
प्रतियोगिताको उद्घाटन खेलमा आर्मीले जाउलाखेल युथ क्लवलाई २ शुन्यले हराएको हो । आर्मीको जितमा दुवै गोल नवयुग श्रेष्ठले गरे । खेलको ८५ मिनेटसम्म आर्मीलाई गोलरहित बराबरीमा रोकेको जाउलाखेलले ५ मिनेटमा २ गोल खाएको थियो ।
यस्तै सोमबार भएको दोस्रो खेलमा हिमालयन शेर्पाले फ्रेन्ड क्लबलाई ३–१ गोल अन्तरले हरायो । हिमालयन शेर्पाका लागि पुकार गहतराज, धिरज तामाङ र सेगुनले गोल गरेका हुन् । फ्रेन्ड्का लागि भने अर्जुन सुब्बाले सान्त्वना गोल फर्काए ।
अखिल नेपाल फुटवल संघ एन्फाको आयोजनामा सुरु एनसेल कप, पुस २ गतेसम्म चल्ने छ । प्रतियोगिताको बिजेताले १५ लाख, उपविजेताले ७ लाख र सेमिफाइनलमा पुग्ने अरु २ टोलीले १ लाख ५० हजार रुपैयाँ पुरस्कार पाउनेछ ।
त्यसैगरी उत्कृष्ट स्ट्राइकर, मिडफिल्डर, रक्षक, गोलकिपर र प्रशिक्षकले जनही ७५ हजार रुपैयाँ पाउनेछन् भने सर्वोत्कृष्ट खेलाडीले मोटरसाइकल पुरस्कार पाउनेछन् ।
