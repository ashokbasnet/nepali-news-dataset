आर्मीले जित्यो ललित स्मृति यु–१८ फुटबलको उपाधि

काठमाडौं, असार १५ । ललित स्मृति यु–१८ फुटबल प्रतियोगिताको उपाधि त्रिभुवन आर्मी क्लबले जितेको छ ।बुधबार सातदोबाटोस्थित एन्फा कम्प्लेक्सको मैदानमा भएको फाइनलमा लुम्बिनी फुटबल क्लबलाई ‘टाइब्रेकर’मा पराजित गर्दै आर्मीले उपाधि जितेको हो ।निर्धारित् ९० मिनेटको खेलमा १–१ गोलको बराबरी भएपछि सीधै टाइब्रेकरमा निर्णय भएको खेलमा आर्मी ३–१ ले विजयी भएको हो ।यसअघि, खेलको छैटौं मिनेटमा जनोमलाल लिगलले गोल गर्दै लुम्बिनीलाई प्रारम्भिक अग्रता दिलाएपनि त्यसपछि भने प्रेजेन तामाङले गोल गर्दै आर्मीलाई बराबरीमा ल्याएका थिए ।१२ टिमले सहभागिता जनाएको प्रतियोगिताको उपाधि जितेसँगै आर्मीले तीन लाख तथा उपविजेता लुम्बिनीले डेढ लाख रुपैयाँ पुरस्कार पाएको छ ।त्यस्तै, व्यक्तिगततर्फ गोलकिपरमा संकटा क्लबका सुशील बस्नेत, डिफेन्डरमा आर्मीका सुमन अर्याल, मिडफिल्डरमा लुम्बिनीका दामोदर थापा क्षेत्री, फरवार्डमा लुम्बिनीकै जनोमलाल लिगल तथा प्रशिक्षकमा आर्मीका चक्र तामाङ उत्कृष्ट घोषित भएका छन् ।व्यक्तिगततर्फका उत्कृष्टले जनही १५ हजार रुपैयाँ प्राप्त गरेका छन् ।
