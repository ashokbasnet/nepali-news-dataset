क्यानको विवाद अन्त्य गरी प्रतिबन्ध हटाउन चन्द पक्षले मुद्दा फिर्ता लिनु पर्ने राखेपको अडान

काठमाडौं, वैशाख २० - राष्ट्रिय खेलकुद परिषद् राखेपले नेपालको क्रिकेट संघको विवाद अन्त्यका लागि पहल सुरु गरेको दावी गरेको छ ।
राखेपका सदस्य सचिव केशव विष्टले सोमबार पत्रकार सम्मेलन गरेर नेपालको क्रिकेटको विकासका लागि शुन्यबाट काम सुरु गर्न आफू तयार रहेको बताउनुभयो ।
चतुरबहादुर चन्द अध्यक्ष रहेको निर्वाचित समिति र रमेश शिलवालको अध्यक्षतामा राखेपले गठन गरेको तदर्थ समिति गरी दुई वटा संघ अस्थित्वमा आएपछि अन्तर्राष्ट्रिय क्रिकेट परिषद आइसिसीले क्यानमाथि प्रतिबन्ध लगाएको थियो । राखेपले आफ्नो निर्देशन विपरित चुनाव गरेको भन्दै क्यानको चुनावलाई मान्यता नदिई नयाँ तदर्थ समिति गठन गरेको थियो । आइसिसीले क्रिकेटको नेतृत्वकर्ताहरु मिलेर एउटा संघ गठन गरेर त्यसले काम गर्न थालेपछि आफूलाई चित्त बुझेमा प्रतिबन्ध हटाउने भनेको छ । क्यानको विवाद अन्त्य गर्न र प्रतिबन्ध हटाउनका लागि आफूले काम सुरु गरिसकेको विष्टले दावी गर्नुभयो ।
‘हिजोका गल्ती कमजोरीबाट पाठ सिक्दै आ–आफै आत्मसमीक्षा गरेर क्रिकेट खेलको विकासका लागि सहकार्य र सहमतिको बाटो अवलम्बन गर्नुको विकल्प छैन’ पत्रकार सम्मेलनमा विष्टले भन्नुभयो ‘त्यसका लागि सबैले आफ्नो हठ त्याग गर्दै हातेमालो गर्नका लागि राखेप अनुरोध गर्छ ।’
संघलाई नयाँ शिराबाट शुरु गर्नका नयाँ अवसर आएको भन्दै राखेपले जहिले पनि संघ पारदर्शी, विधिसम्मत र संस्थागत रुपमा संचालन भएको हेर्न चाहेको र यसको पालना सबै पक्षबाट हुनु पर्नेमा विष्टले जोड दिनुभयो ।
मुद्दा फिर्ता लिन आग्रह
क्यानको विवाद सम्बन्धी मुद्दा अहिले सर्वोच्च अदालतमा विचाराधिन छ । अदालतमा विचाराधिन रहेको मुद्दालाई आफूले चाहेर पनि केही गर्न सक्ने अवस्था नरहेको भन्दै विष्टले समस्या समाधानका लागि सम्बन्धित पक्षले अदालतबाट मुद्दा फिर्ता लिएर विवाद मिलाउन महत्वपूर्ण भूमिका निर्वाह गर्नुपर्ने बताउनुभयो ।
क्रिकेट विकासका लागि शुन्यबाट काम सुरु गर्ने बताएका राखेपका सदस्य सचिव विष्टले चन्द पक्षले सर्वोच्चमा हालेको मुद्दा फिर्ता लिएमा आफूले गठन गरेको तदर्थ समिति भंग गर्ने संकेत पनि गर्नुभयो ।
राखेपले शिलवालको अध्यक्षतामा क्यानको तदर्थ समिति गठन गरेपछि त्यसविरुद्ध क्यानको निर्वाचित समितिले सर्वोच्च अदालतमा मुद्दा हालेको थियो । यो मुद्दा अहिले पनि सर्वोच्चमा विचाराधिन छ ।
दुई वर्षदेखि नै निलम्बनको अवस्था
आइसिसीले क्यान निलम्बनको निर्णय गरेपनि त्यसबारेको आधिकारिक पत्र आफूहरुलाई नआएको विष्टले बताउनुभयो । ‘क्यानलाई निलम्बन गरेको खबरले सबैलाई दुखी तुल्याएको छ’ विष्टले भन्नुभयो ‘हामीले घटनालाई गम्भीर रुपमा लिएका छौं, तथापी आईसीसीले क्यान निलम्बनको औपचारिक जानकारी हामीलाई गराएको छैन ।’
आइसिसीले औपचारिक रुपमा क्यान निलम्बन गर्ने निर्णय लिएपनि करिब २ वर्ष अघिदेखि नै क्यान अघोषित रुपमा निलम्बन सरहको अवस्थामा रहेको दावी उहाँले गर्नुभयो । क्यान भित्रको अपरादर्शिता, कानुन र विधि मिच्ने जस्ता गैरजिम्मेवारीपन क्रियाकलापका कारण आइसिसीले करिब दुई वर्षदेखि नै क्यानलाई दिने अनुदान रोक्का गर्दै आएको उहाँले जानकारी दिनुभयो ।
आइसिसीले अदालतमा परेको मुद्दा तथा निष्पक्ष र स्वतन्त्र निर्वाचनलाई मुख्य आधार बनाएर क्यान निलम्बन गर्दै उसले सरकारको हस्तक्षेप स्वीकार्य नहुने पनि भनेको थियो ।
