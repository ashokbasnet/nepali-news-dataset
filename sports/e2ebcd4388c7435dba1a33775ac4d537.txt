इमर्जिङ कप क्रिकेटमा नेपालको खराब सुरुआत (१० तस्वीर)

नेपाल पहिलो खेलमा सोमबार पाकिस्तानी २३ वर्षमुनिको टिमसँग ६ विकेटले पराजित भएको हो ।

कक्स बजारस्थित शेख कमल अन्तर्राष्ट्रिय क्रिकेट रंगशालामा टस हारेर पहिले ब्याटिङ गरेको नेपालले निर्धारित् ५० ओभरमा ९ विकेटको क्षतिमा १८० रन बनायो ।

सुनील धमलाले सर्वाधिक ४३ रन जोड्दा शरद भेषावकरले ३८ रनको योगदान दिए ।

कप्तान ज्ञानेन्द्र मल्ललाई २ रनमै गुमाएको नेपालको इनिङमा चौथो विकेटका लागि धमला र भेषावकरले ७९ रनको साझेदारी गरे ।

विनोद भण्डारीले २४ तथा आरिफ शेखले अविजित रहँदै १८ रन जोड्दा नेपालले अतिरक्तकारुपमा ३४ रन पाएको थियो ।

पाकिस्तानका गुलाम मुदासरले सर्वाधिक ५ विकेट लिए ।

जवाफमा पाकिस्तानले ४५ ओभर १ बलमै ४ विकेटको क्षतिमा विजय हासिल गर्‍यो ।

ओपनिङ ब्याट्सम्यान इमाम उल हकले अविजित रहँदै १०४ रन बनाए । कप्तान ज्ञानेन्द्र मल्ल र सन्दीप लामिछानेले २/२ विकेट लिए ।

समूह ‘बी’मा रहेको नेपालले अब मंगलबार बंगलादेशसँग खेल्नेछ ।

यसैगरी, समूहको अन्तिम खेलमा नेपालले बिहीबार हङकङसँग प्रतिस्पर्धा गर्नेछ ।

प्रतियोगिताको समूह ‘ए’मा भारत, श्रीलंका, अफगानिस्तान र मलेसिया रहेका छन् ।

तस्वीर सौजन्यः रमन शिवाकोटी ।
