जब टीम फर्ममा हुन्छ....

लक्ष्मण कार्की – ३६ रन जोड्दा ४ विकेट गुमाउनु जतिसुकै बलियो टीमका लागि पनि खराब अवस्था हो ।
तर बलियो टीम त्यो हो जुन खराब सुरुवातका बाबजुत खेलमा फर्कन्छ र विपक्षीको सातो लिन थाल्छ । राम्रो सुरुवात गरेर रमाइरहेका विपक्षी खेलाडीलाई हाराभारा मात्र खेलाउँदैन निरीह नै बनाउँछ । त्यसपछिका ब्याट्स्मयानले टीमलाई सम्हाल्छन् र विजयको बाटो देखाउँछन् । जस्तोकि शुक्रबार मलेशिया विरुद्ध टीम नेपालले गर्‍यो ।
सुवास खकुरेल, पारस खड्का र ज्ञानेन्द्र मल्ल र नरेश बुढाऐरलाई गुमाइसकेपछि मलेशियाविरुद्ध शुक्रबार नेपालको अवस्था मायालाग्दो बनेको थियो । नरेश बाहेकका तीनै खेलाडीको प्रदर्शनले नेपाली टीमको जितको आधार तय गर्ने गरेको छ सँधैजसो ।
७१ रन बनाउँदै अघिल्लो खेलमा म्याद अफ द म्याच भएका सुवासले खातै खोल्न नसक्नु, ४७ रन बनाएका ज्ञानेन्द्र र ३० रन बनाएका पारसले खास्सै राम्रो नखेलेपछि मलेशियाविरुद्ध नेपालको खेल नपत्याउने खोलाले बगाउने नेपाली उखान जस्तो पो हुने हो कि भन्ने त्रासतर्फ अघि बढ्दै थियो । बिहीबार युएइलाई स्वादले हराएको नेपालले तुलनात्मक रुपमा कमजोर मानिएको मलेशियाविरुद्ध हावी हुने अनुमान थियो ।
खराब सुरुवात राम्रो नतिजा
भरपर्दा ब्याट्स्मयान गुमाएर १०.४–४–३६ को अवस्थामा रहेको नेपाललाई ३७.३–५–१५० को अवस्थामा पुर्‍याएर नेपाली पछिल्लो मध्यक्रमले आफू फर्ममा रहेको प्रमाणित गर्‍यो । अघिल्ला क्रमका ब्याट्स्म्यान र बलरको उत्कृष्ट फर्मका कारण युएईलाई खेलाएको नेपाललाई शुक्रबार बलर र मध्यक्रम र त्यसपछिका ब्याटस्म्यानको प्रेरणा मिल्यो ।
पाचौं विकेटका लागि शरद भेषावकर र मेहबुब आलमको ८९ रनको साझेदारी यसैको संकेत थियो । वर्षाैंपछि राष्ट्रिय टीमको जर्सीमा मैदान उत्रिएका मेहबुबले शुक्रबार ब्याटिङमा आफूलाई प्रमाणित गरे । उसो त उनको बलिङ् पनि राम्रो रह्यो ।
खातामा रन नजोड्दै सुरु भएको नेपालको विकेट पतन १९ रन जोड्दा २, ३२ मा ३ हुँदै ३६ मा ४ को अवस्थामा पुगेको थियो । विकेट पतन मात्र होइन सुवास, ज्ञानेन्द्र र पारस सस्तैमा पेबिलियन फर्किएपछि १ सय ५० रनको सामान्य लक्ष्य पनि नेपालका लागि भारी पर्ने लख काट्नुपर्ने अवस्था थियो ।
अघिल्लो खेलमा सामान्य मात्र प्रदर्शन गरेका शरद, र त्यत्तिको पनि प्रदर्शन नगरेका मेहबुब आलमलगायत विनोद भण्डारी र सागर पुनले के गर्ने हुन् भन्ने चश्का नेपाली क्रिकेटप्रेमीका मनमा पस्दै थियो । तर आश मारिहाल्नुपर्ने एउटै कारण थियो स्कोरबोर्डमा रहेको १ सय ५० रन मात्रैको लक्ष्य । सहज लक्ष्यको बाटो मलेशियाका ब्याटस्म्यानले होइन नेपाली बलरले देखाइदिएका थिए । उनीहरुले यहाँभन्दा के नै पो गर्न सक्थे र ?
खेलपिच्छेजस्तो निखारिँदै र बलिङमा तिखारिँदै गएका सोमपाल कामीको आक्रामक बलिङ, तथा कप्तान पारस खड्का, बसन्त रेग्मी, मेहबुब आलम, शक्ति गौचन र सागर पुनको किफायती बलिङले मलेशियाका ब्याट्स्म्यानलाई झट्का दिइरहेको बुझ्न गाह्रो थिएन ।
वाह बलिङ
शुक्रबार कुनैपनि नेपाली बलरको इकोनोमी रेटले ५ को अंक छोएन । आज पारसले १ दशमवल ७, शक्तिले २ बसन्तले २ दशमलव ८ र सागरले ४ दशमलव ४ को औषतमा बलिङ् गरे । सवैभन्दा महंगा सोमपालको रन औषत ४ दशमलव ७ र विकेट ५ थियो ।
नेपाली बलरले उच्चस्तरको फर्ममा रहेको प्रमाणित गरिसकेपछि प्रमाणित गर्ने पालो ब्याट्स्म्यानको काँधमा थियो । मध्यम मानिएको प्रतिद्वन्दी र त्यो भन्दा मध्यम लक्ष्य लिएर मैदान उत्रेपनि नेपालका अग्रभागका ब्याट्स्म्यानलाई आज दिनले साथ दिएन ।
नेपालको ब्याटिङले मुख्यतया दुइवटा कुरा देखाएको छ । एउटा उत्तरार्धको मध्यक्रमलेपनि टीम जिताउने औकात राख्छ र अर्को नेपाली ब्याट्स्म्यान टीकेर खेल्न सक्ने भएका छन् भन्ने । ७३ बलमा २९ जोडेका शरदको इनिङ टेष्ट प्लेयरको जस्तो टिकाउ देखिन्थ्यो । भलै उनले अन्तिमतिर एक छक्कासहित चौकाहरु हानेर राम्रो फिनिसरको उपमा पनि जोगाए । पछिल्लो समय बाउन्ड्रीमा कम मात्र ध्यान दिने बताएका मेहबुबले शुक्रबार ७१ बलमा ५३ रन बनाउने क्रममा ८ चौका प्रहार गरेका थिए ।
सबै खेलाडीले प्रतियोगितापिच्छे राम्रै खेल्छन् भन्ने हुँदैन । राम्रो टीमका लागि टीमका सबै सदस्य फर्ममा रहनु जरुरी हुन्छ । जुन नेपाली टीममा देखिएको छ । नरेश बुढाऐरलाई छोड्ने हो भने नेपालका सवै खेलाडीले आफू पुरापुर फर्ममा रहेको संकेत गरेका छन् ।
बुढाऐरको विकल्प
प्रयोगका रुपमा नरेश बढाऐरलाई ओपनिङमा खेलाउने प्रशिक्षक पुबुदु दसानायकेको विकल्प अझैसम्म सही सावित हुन सकेको छैन । तर अप्ठेयारो के छ भने सुवासलाई साथ दिने ओपनर नेपाली टोलीमा अहिले छैन । तुलनात्मक रुपमा सागर नै उनको साथी बन्न सक्ने देखिएको छ ।
यो अवस्थामा राष्ट्रिय क्रिकेटमा गतिलो सम्भावना देखाएका आरिफ शेखलाई अन्तिम ११ मा राखेर सागरलाई ओपनिङमै खेलाउने र नरेशलाई आराम नै दिनुपर्ने रणनीति अबको विकल्प हुनसक्छ ।
नरेशको प्रदर्शनलाई अपवाद मान्ने हो भने एसिसी प्रिमियर लिगमा नेपाली टोलीका सवै खेलाडीले राम्रो खेल्नसक्ने देखाएका छन् । टीम फर्ममा हुँदा कुनै खेलाडीले खेल्न नसक्दा अरुले मोर्चा सम्हाल्छन् । अनि नतिजा आफ्नो पक्षमा आउँछ । जस्तोकि एसिसी प्रिमियर लिगमा टीम नेपालले गरिरहेको छ ।
