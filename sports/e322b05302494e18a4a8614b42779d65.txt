दोस्रो राष्ट्रिय खुल्ला महिला भलिबलमा एपिएफको जित

ठमाडौं, पुस २५ - आयोजक सशस्त्र प्रहरी क्लबले राष्ट्रिय खुल्ला महिला भलिबल प्रतियोगितामा विजयी सुरुवात गरेको छ । हलचोकमा भएको उद्घाटन खेलमा एपीएफले नेपाल पुलिसलाई २५–२१, २३–२५, २५–१८ र २५–१७ को सेटमा पराजित गरेको हो ।
प्रतियोगितामा एपिएफ र पुलिससहित  त्रिभुवन आर्मी क्लब, न्यू डाइमण्ड एकेडेमी, श्री चण्डेश्वरी युवा क्लब रामेछाप, ढोरपाटन स्पोर्टस ट्रेनिङ्ग सेन्टर, पश्चिमाञ्चल भलिबल टिम र श्री गाउँ खेलकुद विकास समिति दाङ्ग गरी आठ टिम सहभागी छन् । लिग कम नकआउटका आधारमा हुने खेलको बिजेताले २ लाख ५०,  उपबिजेताले १ लाख ५० हजार तथा तेस्रो हुनेले ५० हजार पाउनेछन् । यस्तै, सर्वोत्कृष्ट खेलाडीलाई स्कुटर तथा उत्कृष्ट स्पाइकर, सर्भर, डिफेन्स, ब्लकर, सेटर र प्रशिक्षकलाई जनही पाँच हजार रपैयाँ पुरस्कार दिइने शसस्त्र प्रहरीले जनाएको छ ।
सशस्त्र प्रहरी बल केन्द्रीय खेलकुद समितिको आयोजनामा संचालन भएको प्रतियोगिताको सशस्त्र प्रहरी महानिरीक्षक कोषराज वन्तले शुक्रबार सशस्त्र प्रहरी बल प्रधान कार्यालयमा आयोजित एक समारोहका बीच उद्घाटन गर्नुभयो ।
