भारतद्वारा वेष्ट इण्डिजलाई ४ करोड २० लाख डलर जरिवाना मिनाह

वैशाख १० - भारतीय क्रिकेट कन्ट्रोल बोर्ड बिसिसिआईले वेष्ट इण्डिज क्रिकेट बोर्ड डब्ल्युआइसिबीमाथि लगाएको ४ करोड २० लाख अमेरिकी डलर जरिवाना माफ गरिदिएको छ ।
सन् २०१४ मा भारतसँगको क्रिकेट श्रृंखला अधुरै छाडेर हिँडेको भन्दै बिसिसिआईले डब्ल्युआइसिबीमाथि ४ करोड २० लाख डलर जरिवाना माग गरेको थियो । 
बिसिसिआईका अध्यक्ष शशांक मनोहरले वेष्ट इण्डिजलाई लगाएको जरिवाना मिनाहा गरेको बताए । ‘हामीले वेष्ट इण्डिज क्रिकट बोर्डमाथि लगाएको जरिवाना माफ दियौं’ उनले भने ‘वेष्ट इण्डिजको टिम श्रृंखलाका बाँकी खेल खेल्न आउँदो वर्ष भारत आउने छ ।’
५ वटा एक दिवसीय, एउटा ट्वेन्टी–ट्वेन्टी र ३ वटा टेष्ट खेल्न भारत आएका वेष्ट इण्डिजका खेलाडी आफ्नो क्रिकेट बोर्डसँगको विवादका कारण ४ वटा एक दिवसीय मात्र खेलेर हिँडेका थिए । जसका कारण आफूलाई नोक्सान भएको भन्दै बिसिआईले वेष्ट इण्डिजलाई जरिवाना गरेको थियो ।
श्रृंखलाका बाँकी खेल खेल्न वेष्ट इण्डिज आउँदो वर्ष भारत आउने सहमतिमा विवाद टुंगिएको र जरिवाना माफ गरिदिएको बिसिसिआईले जनाएको छ । अबको ३ महिनापछि पूर्व निर्धारित कार्यक्रम अनुसार नै भारतको क्रिकेट टिम वेष्ट इण्डिज भ्रमणमा जाने छ ।
