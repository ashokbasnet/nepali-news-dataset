साफ फुटबल : सेमिफाइनलमा पराजयपछि अब के ?

कमल पराजुली/उज्यालो । काठमाडौं, भदौ २४ - भनिन्छ फुटवलमा भाग्यले पनि साथ दिनुपर्छ । तर भाग्यले साथ दिँदादिँदै पनि पराजित हुनुलाई के भन्ने ?
अफगानिस्तानसँगको खेलमा नेपालको हालत यस्तै भयो ।
सुरुमै गोल खाएर दबाबमा आएको नेपालका लागि ९० मिनेट सकिन ४ मिनेट बाँकी हुँदा पेनाल्टीको अवसर पाउनु भाग्यको कुरा थियो । तर त्यही भाग्यलाई खेर फाल्दा पहिलोपल्ट साफ च्याम्पियनसिपको फाइनल खेल्ने नेपालको सपना अधुरै रह्यो ।
हुन त फुटवल खेलमा फिफा बरियताक्रमले त्यति धेरै प्रभाव पारेको देखिँदैन । तर आइतबारको खेलमा नेपाल भन्दा बरियतामा ३१ स्थानमाथि रहेको अफगानिस्तानले गरेको प्रदर्शन नेपालको भन्दा धेरै उच्च स्तरको फुटवल थियो । त्यसका बावजुत पनि नेपालले १२ औं खेलाडीको रुपमा हौसला बढाईरहेका २० हजारभन्दा धेरै दर्शकको साथमा पस्केको खेल पनि उत्कृष्ट थियो ।
तर फुटवल जित्न जति राम्रो खेले पनि स्कोर नै चाहिन्छ, जुन कुराको अभाव यसपाली भयो । यसपटकको साफमा धेरै कुराहरु संयोग जस्तै भएको छ नेपालको लागि । अघिल्लो साफमा जस्तै नेपाल बलियो समूहमा पर्नु, अपराजित भएर नेपाल सेमिफाइलनमा पुग्नु, सेमिफाइलन समीकरण उस्तै हुनु र सेमिफाइलनमा उही देशसँग उही अन्तरले पराजित हुनु यो संयोग मात्रै भएन, लाखौ नेपालीले जुन कुरा नदोहोरियोस् भन्ने कामना गरेका थिए त्यही दोहोरियो ।
अफगानिस्तानविरुद्धको ९० मिनेटको खेल
इन्जुरी समय समेत जोड्दा नेपाली खेलाडीले ९९ मिनेट मैदानमा भिडे । तर ११ मिनेटमै आफ्नै गल्तीमा खाएको गोलका कारण नेपाली टिम त्यसपछिको पुरै समय दबावमा पर्यो । त्यही दबावकै कारण रोहित चन्द जस्ता नेपालमा एकमात्रै सबैभन्दा बढी व्यवसायिक खेलाडीले दुई पटकसम्म पाएको पेनाल्टीको अवसर पनि खेर फाले ।
खेल सुरु भएको पहिलो मिनेटदेखि नै नेपालले दबाव बनाउन सुरु गरेको थियो । सुरुवातमै भरत खवासले डी एरिया नजिकबाट गरेको प्रहार अफगान किपर मन्सुरले बचाए । त्यसमै पाएको पहिलो कर्नर किक नेपालले उपयोग गर्न सकेन । त्यसपछि पाँचौ मिनेटमा लेफ्ट ब्याक रोबिन श्रेष्ठले गरेको उत्कृष्ट क्रसमा अनिल गुरुङ्गले गरेको हेड सिधै किपर मन्सुरको हातमा पुग्यो ।
त्यसपछि १० औ मिनेटमा सेन्टर लाईन नजिक अफगान खेलाडीले भोला सिलवाललाई फल गरेपछि पाएको फ्रि किकमा सन्दिप राईले किपर अगाडि बढेको मौकामा सिधै पोष्टमा गरेको प्रहार उत्कृट थियो । तर त्यसलाई पनि म्यान अफ द म्याच किपर मन्सुरले पञ्च गरी बाहिर पठाउन सफल भए । लगतै पाएको कर्नर किकमा हेड गर्न पुगेका कप्तान सागर थापा पनि सफल भएनन् र त्यसको दुर्भाग्य नेपालले ठिक १ मिनेट पछि भोग्यो ।
अफगान कप्तान हारुनले हानेको फ्रि किक बचाउने क्रममा हातमा आएको बल पनि किपर किरण चेमजोङले फुस्काउन पुगे र त्यही बललाई अफगान फरवार्डले पोष्टमा छिराए । त्यसपछि पुरै दबावमा आए पनि नेपालको खेल थप सुध्रँदै थियो । लगत्तै नेपालले अर्को कर्नर किक पायो, त्यसलाई पनि अफगान डिफेन्डरले बचाए । १८ मिनेटमा पाएको कर्नर किक पनि नेपालको लागि अर्को अवसर थियो ।
राजुको कर्नर किकमा पाएको रिवाउन्ड बलमा सागर थापाको प्रहार फितलो रह्यो । ३३ औं मिनेटमा पाएको फ्रि किकमा सन्दिपले गरेको प्रहार पनि अफगान किपरले बचाए । त्यसको २ मिनेटपछि भोला सिलवालले डिबक्स बाहिरबाट गरेको कडा प्रहारले पोष्टको दिशा लिन सकेन ।
यस्तै राईट ब्याक बिराज महर्जनले हानेको उत्कृट फ्रि किक पनि किपर मन्सुरले मुस्किलले पञ्च गरे । पहिलो हाफ सकिनै लाग्दा पाएको अर्को कर्नर किक पनि नेपालले उपयोग गर्न सकेन् । दोश्रो हाफको ५० औ मिनेटमा पाएको अर्को अवसर जुमानु राईले उपयोग गर्न सकेनन् । त्यसको ३ मिनेटपछि आएको अर्को कर्नर किक पनि खेर भयो ।
६० औं मिनेटमा राजु तामाङको ठाउँमा युवा स्ट्राइकर विमल घर्तीमगर मैदान छिरेपछि नेपालले थप राम्रो अवसर सृजना गर्यो । मैदान छिर्ने बित्तिकै ३ जना खेलाडीलाई छलाएर उनले दिएको पासमा जुमानु अफ साईड भए । ६४ औं मिनेट डिबक्स बाहिर बायाँ साइडबाट विमलले गरेको प्रहारले पोष्टको दिशा लिएन् । ७२ औं मिनेटमा पाएको फ्रि किक र त्यसलगत्तैको कर्नर किकको अवसर पनि खेर गयो ।
८५ औं मिनेटमा सन्दिप राईले हानेको फ्रि किक हातले छोपिसकेपछि पनि अफगान किपर मन्सुरले विमललाई अनावश्यक फल गरे । त्यसमा साउदी रेफ्रीले दिएको पेनाल्टीले नेपालको भाग्य फर्कने  आशा सबैलाई थियो । तर व्यवसायिक र अनुभवी खेलाडी रोहित चन्द त्यसमा चुके । उनले प्रहार गर्नुअघि नै अफगान खेलाडी डि बक्सभित्र पसेपछि पुन पाएको रिकिक पनि रोहितले उसै गरि किपर मन्सुरको हातमा दिए । अनि यो भाग्य एकछिनमा दुर्भाग्यमा परिणत भयो ।
पुरै खेल अवधिमा नेपालले ७ वटा कर्नर किक पायो भने अफगानिस्तानले २ वटा अनि नेपालले ८ वटा फ्रि किक पाउँदा अफगानिस्तानले २ वटा मात्रै यसले पनि नेपाली खेलाडीले पुरै अवधि सम्पूर्ण शक्ति लगाएर खेलेको पुष्टी गर्छ । दोश्रो हाफमा अफगास्तिानले २ वटा मात्रै मुभ बनाउन सक्यो । बाँकी पुरै समय बल उनीहरुकै क्षेत्रमा थियो । तर पनि भाग्य दुर्भाग्यमा बदलिएपछि नेपालको फाईलन खेल्ने योजना पूरा भएन् ।
किन रोहितलाई दिइयो पेनाल्टी ?
प्रशिक्षकले प्रशिक्षणमै क्रममा पेनाल्टी, कर्नर र फ्रि किक प्रहारको लागि जिम्मा लगाएका हुन्छन् ।  अहिले कोचले पेनाल्टी प्रहारका लागि जिम्मा लगाएका पहिलो खेलाडी राजु तामाङ हुन् । तर पेनाल्टीको लागि भरपर्दा मानिएका राजु दोश्रो हाफको १५ मिनेटपछि विमलबाट स्थानान्तरण भएका थिए ।
त्यसपछि रोहितमाथि विश्वास गरेर पेनाल्टी हान्न दिनु स्वभाविक मान्छन् फुटवल प्रशिक्षक मेघराज केसी । ‘त्यसो त मैदानमा रहेका सबै खेलाडीमा पेनाल्टी हान्ने क्षमता छ, तर पनि ति मध्ये रोहितमाथि धेरै विश्वास हुनु स्वभाविकै हो किनकी उनी अहिलेको राष्ट्रिय टिममा सबैभन्दा बढी व्यवसायिक हुन्’ केसीले भने ‘पेनाल्टी भनेको पनि भाग्यकै कुरा हो रोहितको दुर्भाग्य र किपरको भाग्यले यस्तो भएको हो ।’
उनका अनुसार रोहितले हानेको दुवै पेनाल्टी किक राम्रा हुन् । ‘तर ति दुवैमा किपर सफल भए’ केसी भन्छन् ‘यसैले यसलाई भाग्य भनेको । ’
अब के हुन्छ प्रशिक्षकको नेपाल बसाई ?
गएको वर्ष पुष २३ गते नेपाली टिम सम्हाल्न सहायक रिचार्ज ओडोलोस्कीको साथ त्रिभुवन अन्तर्राष्ट्रिय बिमानस्थल उत्रेका अमेरिकी प्रशिक्षक ज्याक स्टेफानोस्कीको पहिलो भनाई नै थियो, ‘म नेपाललाई दक्षिण एसियामा एक नम्बरको टिम बनाउँछु ।’ तर लगत्तै भएको पाकिस्तानसँगको २ वटा मैत्रीपूर्ण खेलमा पहिलो गाँसमै ढुङ्गा मात्रै लागेन, उनी नेपाल आएको तीन महिनापछि भएको एएफसी च्यालेन्ज कप छनोटमा पनि असफल भए ।
उनको भनाई अनुसार नेपाललाई दक्षिण एसियामा एक नम्बरको टिम बनाउन साफ जित्नुपर्ने दबाब थियो । तर यसमा पनि सेमिफाइलनमै रोकिएपछि अब प्रशिक्षकको नेपाल बसाई के हुन्छ भन्ने जिज्ञाशा बढेको छ । अमेरिकी कम्पनी प्लस वानको प्रायोजनमा नेपाल आएका प्रशिक्षक ज्याक र  उनका सहयोग रिचर्ड ओडोलोस्कीको सम्झौता पुससम्म बाँकी नै छ । त्यसयता नेपालको सिनियर टिमले खेल्ने कुनै प्रतियोगिता छैन ।
एन्फाले अहिले नै प्रशिक्षकको नेपाल बसाईबारे केही बताएको छैन । रिचार्जले पाउने मासिक ८ हजार अमेरिकी डलर पारिश्रमिक मध्ये ४ हजार डलर र सहायक ओडोलोस्कीले पाउने ३ हजार डलर पारिश्रमिक प्रायोजक कम्पनी प्लस वानले बेहोर्दै आएको छ । त्यसैले पनि सम्झौता अवधिभर यसबारे एन्फा केही नबोल्ने अपेक्षा गरिए पनि स्रोतका अनुसार दक्षिण एसियाको एक नम्वर टिम बनाउने लक्ष्य पूरा नभएको भन्दै प्रशिक्षक नेपाल बसाई छोट्याउने मनस्थितिमा पुगेका छन् ।
यसपटकका एक मात्रै खुसी विमल
एन्फा एकाडेमीका विमल घर्ती मगर पाकिस्तान बिरुद्धको खेलमा अन्तिम समयमा गोल गरेर एकाएक हिरो सावित भए । यो उनको भाग्य पनि होला । तर विश्लेषकहरु उनको खेल कौशलकै कारण यो सम्भव भएको बताउँछन् । जुन कुरा उनले अफगानिस्तान बिरुद्धको खेलमा पनि देखाए । ६० औ मिनेटमा मैदान छिरेका बिमलले केही  उत्कृष्ट अवसर सृजना गरे भने पेनाल्टीको अवसर पनि उनले नै दिलाएका थिए । यद्यपि त्यसमा रोहित सफल भएनन् ।
पाकिस्तान बिरुद्धको खेलमा केही दबाबमा जस्तो देखिएपनि अफगानिस्तानसँग उनी पुरै कन्फिडेन्ट देखिन्थ्ये । यो नै खुसीको कुरा हो । प्रशिक्षक मेघराज केसी भन्छन ‘एउटा राम्रो खेलाडी जन्माएको छ, अहिलेको साफ च्याम्पियनसिपबाट नेपालले खुसी हुने ठुलो कुरा यही एउटा हो ।’
