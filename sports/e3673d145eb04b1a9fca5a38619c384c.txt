साफ च्याम्पियनसिप : अफगानिस्तान बन्यो समुह विजेता

काठमाडौं, पुस १४ – भारतको केरलामा चलिरहेको साफ च्याम्पियनसिप फुटबलमा डिफेन्डिङ च्याम्पियन अफगानिस्तान समुह बी को विजेता बनेको । यसअघि नै सेमिफाइनमा स्थान पक्का गरेको अफगानिस्तानले सोमबार बेलुका त्रिवेन्द्रम रंगशालमा भएको खेलमा माल्दिभ्सलाई ४–१ ले हरायो ।
समुहका सबै तीन खेल जितेको अफगानिस्तान समुह विजेता तथा दुईमा जित र अफगानिस्तानसँग हारेको माल्दिभ्स उपविजेता बनेका छन् । अफगानिस्तानका लागि ओमिड पोपलजेले दुई तथा फैसल शयस्टे र अहमद आरस हातिफिले एक एक गोल गरे । माल्दिभ्सका लागि फसिर अलिले एक गोल फर्काए ।
त्यसअघि भएको खेलमा प्रतियोगिताबाट बाहिरि सकेका बंगलादेश र भुटान खेलेका थिए । प्रतिष्ठाको खेलमा बंगलादेशले भुटानलाई ३–० ले हरायो ।
प्रतियोगितमा बिहीबार सेमिफाइनलका खेल हुनेछ । सेमिफाइनलमा आयोजक भारतले माल्दिभ्स तथा अफगानिस्तानले श्रीलंकासँग खेल्ने छ । नेपाल रहेको समुह ए बाट भारत र श्रीलंका सेमिफाइनलमा पुगेका छन् । नेपाल भने समुहका दुवै खेल गुमाएर घर फर्किएको छ ।
