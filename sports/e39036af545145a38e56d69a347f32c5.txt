रुसी किशोर युएस ओपनको क्वाटरफाइनलमा, राफायल नाडलसँग प्रतिस्पर्धा गर्ने

भदौ २० – रुसी टिनएजर एन्ड्री रुबलेव र अर्जेन्टिनी आन मार्टिन डेल पोट्रो युएस ओपन टेनिसको क्वाटरफाइनलमा प्रवेश गरेका छन् । रुसी किशोर रुबलेवले नवौं बरियताक बेल्जियमका डेविड गोफिनलाई हराएर अन्तिम ८ मा स्थान बनाएका हुन् । १९ वर्षका रुबलेवले गोफिनलाई ७–५, ७–६ र ६–३ को सेटमा हराउँदै क्वाटरफाइनलमा स्थान बनाएका हुन् । उनी सन् २००१ यता क्वाटरफाइनलमा पुग्ने कम उमेरका खेलाडी बनेका छन् । रुबलेवले क्वाटरफाइनलमा विश्व नम्बर एक स्पेनिस राफायल नाडालसँग प्रतिस्पर्धा गर्ने छन् । ३१ वर्षका नाडाल युक्रेनका एलेक्जेण्डर डोल्गोपोलोभलाई ६–२, ६–४ र ६–१ को सेटमा हराउँदै अन्तिम ८ मा पुगेका हुन् । यस्तै छैटौं बरियताका डोमिनिक थिइमलाई हराउँदै डेल पोट्रो अन्तिम ८ मा स्थान बनाएका हुन् । सन् २००९ का च्याम्पियन डेल पोट्रोले इलनेसका कारण दुई सेट गुमाए पनि त्यसपछि कमब्याक गर्दै जित निकालेका हुन् । उनले थिइमलाई १–६, २–६, ६–१, ७–६ र ६–४ को सेटमा हराएका हुन् । उनले अब क्वाटरफाइनलमा रोजर फेडेरर वा फिलिप कोह्लचेइबरसँग खेल्ने छ । महिला एक तर्फ विश्व नम्बर एक कारोलिना प्लिस्कोभा अन्तिम ८ मा पुगेकी छन् । उनले अमेरिकी जेनिफर ब्राडीलाई ६–१ र ६–० को सोझो सेटमा हराउँदै क्वाटरफाइनलमा स्थान बनाएकी हुन् ।
