शिरीषले आफ्नै कीर्तिमान तोडे तर ओलम्पिकबाट बाहिरिए

काठमाडौं, साउन २६ – नेपालका पौडी खेलाडी शिरीष गुरुङले राष्ट्रिय कीर्तिमानमा सुधार गरेका छन् । ब्राजिलमा जारी रियो ओलम्पिक अन्तर्गत पुरुष एक सय मिटर फ्रिस्टाइलको हिट चरणमा मंगरबार बेलुका प्रतिस्पर्धा गरेका शिरीषले ५७ दशमलव ७६ सेकेण्डमा दूरी पूरा गरेर राष्ट्रिय कीर्तिमान बनाएका हुन् ।
उनले आफ्नै नाममा रहेको कीर्तिमान तोड्दै नयाँ कीर्तिमान बनाएका हुन् । यसअघि यो स्पर्धामा उनले गएको वर्ष रुसको कजानमा भएको फिना विश्व च्याम्पियनसिपमा ५८ दशमलव २२ सेकेण्डको समय निकाल्दै राष्ट्रिय कीर्तिमान बनाएका थिए ।
राष्ट्रिय कीर्तिमान बनाएपनि रियो ओलम्पिकबाट भने उनी पहिलो चरण हिटबाटै बाहिरिएका छन् । ५९ जना खेलाडी रहेको स्पर्धामा उनी हिट २ मा थिए । उनी समग्रमा ५८ स्थानमा रहे ।
उनको नाममा अहिले व्यक्तिगत १२ तथा टिम स्पर्धाका दुई गरी १४ वटा  राष्ट्रिय कीर्तिमान छ । उनले अहिलेसम्म ४६ पल्ट राष्ट्रिय कीर्तिमान बनाएका छन् ।
