राष्ट्रव्यापी बक्सिङमा एपिएफ पहिलो

ललितपुर, पुष २ - तेश्रो राष्ट्रव्यापी बक्सिङ प्रतियोगितामा सशस्त्र प्रहरी बलको एपिएफ क्लब पहिलो भएको छ । एपिएफले सवैभन्दा धेरै १० वटा स्वर्णपदक जित्यो । दोश्रो भएको नेपाल प्रहरीले ३ तथा तेश्रो भएको नेपाली सेनाले २ स्वर्ण पदक जिते । पुरुष र महिला दुवैमा एपिएफका खेलाडी उत्कृष्ट घोषित भए ।

 

पुरुषमा कविन्द्र महर्जन तथा महिलामा सञ्जु लामा उत्कृष्ट ठहरिए । ललितपुरको सातदोबाटोमा भएको प्रतियोगितामो अन्तिम दिन आज पुरुषको ४९ केजी तौलसमूहमा नेपाली सेनाका रेशमबहादुर शाहीलाई हराउँदै एपिएफका विक्रम परियारले स्वर्ण जिते । यस्तै पुरुषको ५२ केजीमा एपिएफका पुरन राईले नेपाल युथ बक्सिङ ग्रुपका नरेन्द्र देशारलाई ६–५ ले हराउदै स्वर्ण जिते । ५६ केजीमा एपिएफका कविन्द्र महर्जन पहिलो भए । उनले नेपाली सेनाका दीपेन्द्र बखुन्छेलाई १०–५ ले हराए । पुरुषको ६० केजीमा नेपाल प्रहरीका सुमन लामाले स्वर्ण पदक जिते । फाइनलमा उनले मकवानपुरका दीपेन्द्र श्रेष्ठलाई १०–२ हराए ।
पुरुषको ६४ केजीमा नेपाल प्रहरीका भूपेन्द्र थापाले सेनाका गोपाल सुनवारलाई ११–५ ले हराउँदै स्वर्ण पदक जिते । पुरुषको ६९ केजीमा एपिएफका भूपेन्द्र विष्टले आफ्नै क्लबका सुशील घिमिरेलाई ८–७ ले हराउँदै स्वर्ण जिते । ७५ केजी तौलम समुहमा एपिएफका देवेन्द्र महर्जनले नेपाली सेनाका घनश्याम बुढालाई हराउँदै स्वर्ण जिते । पुरुषको ८१ केजीमा सेनाका उजरसिंह थापा मगरले एपिएफका मीनप्रकाश जोरालाई १४–८ ले हराउँदै स्वर्ण जिते ।
पुरुषको ९१ केजीमा काठमाडौंका सतिश राजभण्डारी पहिलो राउन्डमा रिटायर्ड हर्ट भएपछि एपिएफका गणेशराम चौधरीले स्वर्ण जिते भने  ९१ केजीमाथिको फाइनलमा सेनाका श्याम खड्काले एपिएफका महेश केसीलाई १२–४ ले हराउँदै स्वर्ण जिते ।
ललितपुर जिल्ला बक्सिङ संघको आयोजनामा भएको प्रतियोगिताको महिलातर्फ ४६ केजीमा प्रहरीकी दिवाना शेर्मा पहिलो भइन् । महिलाको ४८ केजीको फाइनलमा एपिएफकी माला राईले पालुङकी सावित्री तामाङलाई ३–२ ले पराजित गरी स्वर्ण जितिन् । महिलाको ५१ केजीमा एपिएफकी माया चौधरीले स्वर्ण जितिन् ।
महिलाको ५४ केजीको उपाधि भिडन्तमा एपिएफकी सञ्जु लामाले प्रहरीकी निशा तामाङको चुनौती १५–४ ले समाप्त पार्दै स्वर्ण जितिन् । एपिएफकी प्रमिला पाण्डे महिलाको ५७ केजीमा स्वर्ण हात पार्न सफल भइन् । फाइनलमा प्रमिलाले प्रहरीकी मिनास राईलाई ९–२ ले पन्छाइन् ।
प्रतियोगिताका विजयी टिम तथा खेलाडीलाई नेपाल बक्सिङ संघका अध्यक्ष रविराज थापा, आयोजकका अध्यक्ष राम अवाललेलगायतले पुरस्कार वितरण गरेका थिए ।
सबै तौलसमूहमा पहिलो हुनेले ५ हजार, दोश्रोले ३ हजार तथा तेश्रो हुने २ जनाले समान एक–एक हजार नगद पुरस्कार जिते ।
