नेपालको लगातार तेस्रो हार, सुपर सिक्समा पुग्ने सम्भावना लगभग समाप्त

शनिबार भएको खेलमा टस जितेर पहिले ब्याटिङ गरेको नेपालले कप्तान पारस खड्काको सर्वाधिक ७५ रनको मद्दतमा निर्धारित् ५० ओभरको एक बलअगाडि अलआउट हुँदै १९४ रन जोडेको थियो ।

नेपालका लागि दीपेन्द्रसिंह ऐरीले ३२ रन बनाए भने ज्ञानेन्द्र मल्ल र आरिफ शेखले समान २३/२३ रन जोडे । अरु खेलाडीले दोहोरो अंकको रन बनाउन सकेनन् ।

बलिङतर्फ अफगानिस्तानका मोहम्मद नाबीले सर्वाधिक ४, कप्तान रसिद खानले ३ तथा शापूर जर्दानले २ विकेट लिए ।

जवाफमा १९५ रनको चुनौती अफगानिस्तानले ३९औं ओभरमा ४ विकेट गुमाउँदै पूरा गर्‍यो ।

अफगानिस्तानका नाजिबुल्लाह जर्दान ५२ रनमा अविजित रहे । रहमत शाहले ४६, मोहम्मद नाबीले ३४ रन बनाएको अफगानी इनिङ्समा जावेद अहमदले २६ तथा कप्तान रसिद खानले २१ रनको योगदान गरे ।

नेपालका लागि दीपेन्द्रसिंह ऐरीले २ तथा करण केसी र सन्दीप लामिछानेले समान १/१ विकेट लिए ।

समूह चरणमा यसअघि खेलेको तीनओटै खेलमा पराजित अफगानिस्तानले अन्तिम खेलमा नेपाललाई पराजित गरेसँगै ‘सुपर सिक्स’ चरणमा पुग्ने सम्भावना कायमै राखेको छ ।

लगातार तेस्रो हार व्यहोरेसँगै नेपालको भने सुपरसिक्स चरणमा प्रवेश गर्ने सम्भावना लगभग समाप्त भएको छ । नेपाल पहिलो खेलमा आयोजक जिम्बाब्वेसँग ११६ रनले तथा दोस्रो खेलमा स्कटल्यान्डसँग ४ विकेटले पराजित भएको थियो ।

समूहको अन्तिम खेलमा हङकङलाई पराजित गरे पनि नेटरनरेट निकै कमजोर भएका कारण नेपालको सम्भावना लगभग सकिएको हो ।

नेपालले समूहको अन्तिम खेलमा आगामी सोमबार हङकङसँग प्रतिस्पर्धा गर्नेछ ।
