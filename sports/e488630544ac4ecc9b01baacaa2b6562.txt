ट्वेन्टी-ट्वेन्टी विश्वकप : कोहलीले शीर्ष वरियतामा रहेर सेमिफाइनलमा खेल्ने

काठमाडौं, चैत १६ - भारतीय ब्याट्सम्यान बिराट कोहलीले वरियताको शीर्ष स्थानमा रहेर ट्वेन्टी-ट्वेन्टी विश्वकप क्रिकेट खेल्ने भएका छन् । आइसिसीले मंगलबार जारी गरेको वरियता अनुसार कोहली ट्वेन्टी–ट्वेन्टी क्रिकेटको शीर्ष ब्याट्सम्यान बनेका हुन् । उनी अष्ट्रेलियन आरोन फिन्चलाई दोश्रो स्थानमा धकेल्दै शीर्ष स्थानमा उक्लिएका हुन् । कोहलीले ट्वेन्टी-ट्वेन्टी विश्वकपका समूह चरणका चार खेलमा ९२ को औसतमा १ सय ८४ रन बनाएका थिए । उनको स्ट्राइक रेट भने १ सय ३२ थियो । तेस्रो स्थानमा न्युजिल्याण्डका मार्टिन गुप्टिल छन् भने चौथोमा दक्षिण अफ्रिकाका फाप डु प्लेसिस छन् ।
बलिङतर्फ वेष्ट इण्डिजका स्यामुयल बाड्रे शीर्ष स्थानमा
बलिङतर्फ वेष्ट इण्डिजका स्यामुयल बाड्रे शीर्ष वरियतामा फर्किएका छन् । उनले जारी विश्वकपका चार खेलमा ६ विकेट लिएका छन् । भारतका रविचन्द्रन आश्विन भने तेश्रो स्थानमा झरेका छन् । दक्षिण अफ्रिकाका इमरान ताहिर दोश्रो स्थानमा उक्लिएका छन् ।
सेमिफाइनल खेल्ने टिम शीर्ष ५ वरियताका
ट्वेन्टी–ट्वेन्टी विश्वकपको सेमिफाइनलमा पुग्ने चार टिम शीर्ष ५ वरियतामा परेका छन् । बुधबारदेखि सेमिफाइनल खेल सुरु हुँदै छ । बुधबार पहिलो सेमिफाइनलमा दोश्रो वरियताको न्युजिल्याण्डले पाँचौ वरियताको इंग्ल्याण्डसँग खेल्ने छ । शीर्ष वरियताको भारतले भने तेश्रो वरियताको वेष्ट इण्डिजसँग बिहीबार खेल्ने छ ।  वरियताको चौथो स्थानमा रहेको दक्षिण अफ्रिका भने सेमिफाइनलमा पुग्न सकेन ।
