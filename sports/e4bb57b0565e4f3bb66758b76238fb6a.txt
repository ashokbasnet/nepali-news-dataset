लण्डन ओलम्पिक २०१२ को भब्य उदघाटन

साउन १३ - लण्डन ओलम्पिक २०१२ को औपचारिक उदघाटन भएको छ । लण्डनमा भब्य समारोहबीच खेलकुदको ३० औ विश्वकुम्भ मेलाको उद्घाटन गरिएको हो । तेश्रो पटक ओलम्पिकको स्वागत गर्ने क्रममा लण्डनको ओलम्पिक भिलेजलाई विश्वकै ध्यान केन्द्रित गर्ने गरि झकिझकाउ बनाइएको छ । उद्घाटन समारोहमा बेलायती महारानी एलिजावेथ लगायत विश्वकै सम्मानित ब्यक्तित्वहरु उपस्थित थिए । रंगशालामा उपस्थित ८० हजार तथा टेलिभजन मार्फत विश्वभरका एक अरब जनाले प्रतियोगिताको उद्घाटन समारोह हेरेको अनुमान छ ।

 

बेलायती फुटवल टीमका कप्तान डेभिड बेक्ह्यामले सर स्टेभ रेडग्रेभलाई हस्तान्तरण गरेको ओलम्पिक टर्च ७ जना खेलाडीले प्रज्वलन गरेका थिए । ज्योतिलाई कलात्मक ढंगले प्रस्तुत गर्दै खेल सामुहिक भावनामा आधारित हुने कुरा देखाइएको थियो । झण्डै ५ घण्टा चलेको उद्घाटन समारोहमा पुरानो बेलायती गाउँको झल्को दिने कलात्मक प्रस्तुति पनि गरिएको थियो ।

त्यससँगै बेलायतले हासिल गरेको विकासका चरणहरुका प्रतिकात्मक प्रस्तुति गरिएको थियो । लण्डनको सुरक्षाका लागि हजारौ बेलायती सेना, तथा सुरक्षाकर्मी परिचालित छन् । बेलायतले यसअघि सन् १९०८ र १९४८मा ओलम्पिक खेलकुदको आयोजना गरिसकेको छ ।

ओलम्पिकमा विश्वका २ सय ४ देशका साढे १० हजार भन्दा बढि खेलाडीले ४ हजार ७ सय पदकका लागि प्रतिस्पर्धा गर्नेछन् । नेपालबाट एथलेटिक्सका प्रमिला रिजाल र तिलकराम थारु, पौडीका श्रेया धिताल र प्रसिद्धजंग शाह तथा सुटिङ्गकी स्नेहा राज्यलक्ष्मी राणाले ओलम्पिकमा प्र्रतिस्पर्धा गर्दैछन् । उनीहरुबाट पदक भन्दापनि नयाँ राष्ट्रिय कीर्तिमानको आशा मात्रै गरिएको छ । शुक्रवार राती भएको मार्च पासमा पौडी खेलाडी प्रशिद्धजंग शाहले नेपालको झण्डा बोकेका थिए ।
- एजेन्सीको सहयोगमा
