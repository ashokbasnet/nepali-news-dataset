इंग्ल्याण्डमाथिको जित एउटा बदला : सुआरेज

असार ६ - विश्वकप फुटबलमा इंग्ल्याण्डलाई हराउने क्रममा २ गोल गरेका उरुग्वेका स्ट्राइकर लुईस सुआरेजले जितपछि इंग्ल्याण्डमाथिको बदला पुरा भएको प्रतिक्रिया दिएका छन् ।
लिभरपुलबाट इंग्लिस प्रिमियर लिग खेल्ने सुआरेजको २ गोलको मद्दतमा शुक्रबार बिहान सकिएको खेलमा उरुग्वेले इंग्ल्याण्डलाई २–१ ले हराएको थियो ।
सुआरेजले यो जित आफ्नो आलोचनाको गतिलो जवाफ भएको बताए । खेल अघि इंग्ल्याण्डका धेरै मानिस आफूमाथि हास्ने गरेको भन्दै सुआरोजले भने ‘यो मेरा लागि सबैभन्दा राम्रो समय हो, अब म हेर्छु, उनीहरुले मलाई के भन्ने छन् ।’
इंग्ल्याण्डमाथिको जित सपना भएको भन्दै सुआरेजले अघि थपे ‘यो एउटा सपना थियो जुन मैंले धेरै पहिलादेखि देख्दै आएको थिएँ ।’ इंग्ल्याण्डविरुद्धको खेल आफ्नो खेल जीवनकै उत्कृष्ट खेल मध्ये एक भएको उनको भनाई छ । सन् २०११ मा अजाक्सबाटबाट लिभरपुल गएका सुआरेजको इंग्ल्याण्डमा धेरै आलोचना हुने गरेको छ । एक वर्षअघि चेल्सीका खेलाडीलाई ब्रानिस्लाभ इभानोभिचलाई पाखुरामा टोकेका कारण १० खेलमा प्रतिबन्धमा परेका सुआरेजको त्यसपछि त झनै धेरै आलोचना हुने गरेको थियो । सुआरेजले लिभरपुलका साथी तथा इंग्ल्याण्डका खेलाडी स्टेफेन जेरार्डप्रति सहानुभुति पनि जनाएका छन् । उनले भने ‘उस(जेरार्ड)का लागि यो धेरै नै दुःखत क्षण थियो ।’ आफूले जेरार्डलाई त्यस्तो चोट पुर्‍याउन नचाहेको सुआरेजले स्पष्ट पारे ।
