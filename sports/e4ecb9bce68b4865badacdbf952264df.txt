वेष्ट इण्डिजमाथि दक्षिण अफ्रिकाको २ सय ५७ रनको सानदार जित

काठमाडौं, फागनु १५ – विश्वकप क्रिकेटमा दक्षिण अफ्रिकाले वेष्ट इण्डिजलाई २ सय ५७ रनले पराजित गरेको छ । एभी डी भिलियर्सको धुवाँदार ब्याटिङ तथा इमरान ताहिरको उत्कृष्ट बलिङ गरेपछि वेष्ट इन्डिजमाथि दक्षिण अफ्रिकाले सहज जित निकालेको हो ।
पहिले ब्याटिङ गरेको दक्षिण अफ्रिकाका भिलियर्सको नटआउट १ सय ६२ रनको मद्दतमा ५ विकेट गुमाउँदै ४ सय ८ रन बनाएको थियो । ६६ बल खेलेका डी भिलियर्सले १७ चौका र ८ छक्का प्रहार गरेका थिए ।
यस्तै हसिम आमलाले ६५, डु प्लेसिसले ६२ तथा रिले रोसलोउले ६१ रन बनाए । ४ सय ९ रनको विशाल लक्ष्य पछ्याएको वेष्ट इन्डिज ३३ ओभर १ बलमा अलआउट हुँदै १ सय ५१ रनमा सीमित भयो ।
उसका लागि जेसन होल्डरले ५६ रन बनाउनुबाहेक अरुले राम्रो प्रदर्शन गर्न सकेनन् । वेष्ट इण्डिजका ३ ब्याट्सम्यानले रनको खाता नै खोल्न सकेनन् भने जिम्बाबे विरुद्ध दोहोरो शतक बनाएका क्रिस गेल पनि तीन रनमै पेभेलियन फर्किए ।
वेष्ट इण्डििजलाई सस्तैमा समेट्न इमरान ताहिरले सर्वाधिक ५ विकेट लिए । १० ओभर बलिङ गरेका उनले २ मेडन राखेर ४५ रन दिदै ५ विकेट लिएका हुन् । यस्तै केल एबोट र मोर्न मोर्केलले पनि २–२ विकेट लिए ।
