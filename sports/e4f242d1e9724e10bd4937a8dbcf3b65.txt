सबैभन्दा महङ्गा पोग्बा, खेलाडी किन्न १ खर्ब ६४ अर्ब

भदौ १६ – इंग्लिस प्रिमियर लिगका क्लबले यो सिजनको ग्रिष्मकालिन खेलाडी ट्रान्सफर विन्डोमा खेलाडी किन्नका लागि एक अर्ब १६ करोड ५० लाख पाउण्ड (एक खर्ब ६४ अर्ब रुपैयाँ भन्दा धेरै) खर्च गरेका छन् । ग्रिष्मकालिन ट्रान्सफर विन्डोको अन्तिम दिनमा १५ करोड ५० लाख पाउण्ड (२१ अर्ब ८३ करोड रुपैयाँ भन्दा धेरै) खर्च भएको छ । बिहीबार बिहान ट्रान्सफर विन्डो बन्द भएको छ । गएको वर्षको प्रिमियर लिग क्लबले खेलाडी किन्नका लागि ८७ करोड पाउण्ड खर्च गरेका थिए । यो वर्ष गएको वर्ष भन्दा २९ करोड पाउण्ड बढी खर्च भएको छ । १३ क्लबले कुनै पनि खेलाडी किन्नका लागि आफूहरुले यसअघि तिर्दै आएको भन्दा धेरै रकम तिरे । यो सिजन म्यानचेस्टर युनाइटेडले इटालियन क्लब युभेन्टसबाट पाउल पोग्बालाई ८ करोड ९० लाख पाउण्डमा किन्यो । पोग्बा विश्वका सबैभन्दा महंगा खेलाडी बनेका छन् ।
यस्तै लिभरपुलले साडिओ मानेलाई तीन करोड ६० लाख पाउण्ड, क्रिष्टल प्यालेसले क्रिष्टियन बेनचेकलाई तीन करोड २० लाख पाउण्ड तथा लिसेस्टर सिटीले इस्लाम स्लिमानीलाई दुई करोड ९० लाख पाउण्डमा किने ।
खेलाडी किन्न बढी खर्च गर्नेमा दुई म्यानचेस्टर क्लब रहे । दुवै क्लकले यो विन्डोमा खेलाडीका लागि १५ करोड पाउण्ड खर्चिएका छन् । 
- स्रोत : बिबिसी
