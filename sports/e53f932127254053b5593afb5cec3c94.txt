न्यू डायमण्ड कपको उपाधिका लागि आयोजक र एपिएफ भिड्ने

काठमाडौं, माघ २२ – न्यू डायमण्ड कप राष्ट्रिय खुल्ला महिला भलिबलको उपाधिका लागि आयोजक टोली र एपिएफबीच प्रतिस्पर्धा हुने भएको छ ।

सोमबार भएको खेलमा न्यू डायमण्डले पोखराको टप्स स्कुल र एपिएफले त्रिभुवन आर्मीलाई हराउँदै फाइनलमा स्थान बनाए । नयाँ बसपार्कको ढोरपाटन भलिबल प्रशिक्षण केन्द्रमा भएको खेलमा आयोजक टोली न्यू डायमण्डले टप्स स्कुललाई ३–१ को सेटमा पराजित गरेको हो । न्यू डायमण्डले २५–९, २२–२५, २५–१८ र २५–१५ को सेटमा हरायो ।
 
त्यस्तै अर्को खेलमा एपिएफले विभागीय प्रतिद्वन्द्वी आर्मीलाई २५–१५, २५–१७ र २५–६ को सोझो सेटमा हरायो । मंगलबार प्रतियोगिताको फाइनल खेल आयोजक टोली र एपिएफबीच हुनेछ । त्यस्तै मंगलबार नै टप्स स्कुल र आर्मीबीच तेस्रो स्थानका लागि खेल हुनेछ ।
 
तीन दिने प्रतियोगितामा ६ टोलीको सहभागिता रहने भनिए पनि नेपाल पुलिस र श्री गाउँ खेलकुद विकास समिति दाङको टोलीले सहभागिता नजनाएपछि चार टोलीबीच मात्र प्रतिस्पर्धा गराइएको हो । ढोरपाटन महिला डवल लिग भलिबलको शीर्ष चार टोलीले पं्रतियोगिता खेलेका थिए ।
 
प्रतियोगिताको विजेताले १ लाख ५१ हजार, उपविजेताले १ लाख १ हजार तथा तेस्रो र चौथो हुनेले क्रमशः ५१ र २१ हजार पुरस्कार पाउनेछन् ।
