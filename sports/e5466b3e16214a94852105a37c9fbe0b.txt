चम्किए नेमार, जित्यो ब्राजिलले

जेठ ३० - यूवा स्ट्राइकर नेमार चम्केपछि ब्राजिलले विश्वकप फुटबलमा विजयी सुरुवात गरेको छ । विश्वकपको पहिलो खेलमा ब्राजिलले क्रोएशियालाई ३–१ ले हरायो ।
साउपाओलोमा भएको उदघाट्न खेलमा घरेलु टोली ब्राजिललाई जिताउन नेमारले २ गोल गरे । खेलको ११ औं मिनेटमा ब्राजिलका मार्सेलोले आत्मघाती गोल गरेपछि पछि परेको ब्राजिललाई खेलमा फर्काउँदै नेमारले जित दिलाए ।
२९ औं मिनेटमा २५ यार्ड टाढाबाट बराबरी गोल फर्काएका नेमारले ७१ औं मिनेटमा पेनाल्टीमार्फत दोश्रो गोल गरे । तर यो पेनाल्टी भने विवादास्पद बन्यो । क्रोएशियाका डेजेन लोभ्रेनले ब्राजिलका फरवार्ड फ्रेडलाई डी बक्समा फल गरेको भन्दै खेल सञ्चालन गरिरहेका जापानी रेफ्रीले ब्राजिललाई पेनाल्टीको हान्ने मौका दिए । तर टेलिभिजनमा रिप्ले हेर्दा त्यहाँ पेनाल्टी दिनु पर्ने फल भएको थिएन । 
खेलको अन्तिममा ओस्कारले अर्को गोल थपेपछि ब्राजिल ३–१ले विजयी भयो । पछिल्ला १७ खेलमा १६ औं खेल जितेको ब्राजिलको यो लगातार १० औं जित हो ।
अधिकांस समय खेलमा ब्राजिलको नियन्त्रण रहेपनि क्रोएशियाले पनि गोलका केही अवसर सिर्जना गरेको थियो । तर ब्राजिली डिफेन्स लाइन र किपर जुलियो सिजरले त्यसलाई असफल पारिदिए  । ब्राजिली डिफेन्डर मार्सेलो यो प्रतियोगितामा आत्मघाती गोल गर्ने र नेमार पहेंलो कार्ड पाउने पहिलो खेलाडि बने ।
