हारपछि बार्सिलोना तेश्रो स्थानमा

कात्तिक १६ - स्पेनिस ला लिगा फुटबलमा शनिबार रातीको खेलमा बार्सिलोना पराजित भएको छ । बार्सिलोना सेल्टा डी भिगोसँग १–० ले पराजित भएको हो । आफ्नो घरेलु मैदानमा नाउ क्याम्पमा यो सिजनमा पहिलो हार व्यहोरेको बार्सिलोना २२ अंकसहित तालिकाको तेश्रो स्थानमा झरेको छ ।
सेल्टा डी भिगोलाइ अप्रत्याशित जित दिलाउन खेलको एक मात्र गोल जोकिन लारिभेले खेलको ५५ औं मिनेटमा गरे । खेलमा अधिकांश समय नियन्त्रण बनाएपनि गोल गर्न नसकेपछि बार्सिलोना अंक गुमाउन बाध्य भयो ।
शनिबार राती कै अर्को खेलमा ग्रानडालाई ४–० को फराकिलो अन्तरले हराउँदै रियल म्याड्रिड अंक तालिकाको शीर्ष स्थानमा उक्लिएको छ । रियल म्याड्रिडलाई जिताउन खेलमा जेम्स रोड्रिगेजले २ तथा क्रिस्टियानो रोनाल्डो र करिम बेञ्जिमाले एक एक गोल गरे । ग्रानडाविरुद्धको खेलमा दोश्रो मिनेटमा नै गोल गरेका रोनाल्डोले यो सिजनमा ला लिगामा १७ औं गोल गरेका हुन् ।
यस्तै अर्को खेलमा कर्डोबालाई हराउँदै एथ्लेटिको म्याड्रिड पनि दोश्रो स्थानमा उक्लिएको छ । पहिलो स्थानमा रहेको रियल म्याड्रिडको १० खेलबाट २४ अंक छ भने एथ्लेटिको म्याड्रिडको २३ अंक छ । स्पेनिस ला लिगा कै अर्को खेलमा मालागाले रियल सोसिडाडलाई १–० ले हराएको छ ।
