च्याम्पियन्स लिगको सर्वाधिक गोल गर्नेमा राउल र मेस्सीको बराबरी

कात्तिक २० - बार्सिलोना च्याम्यिन्स लिग फुटवलको अन्तिम  १६ मा पुगेको छ । बुधबार रातीको खेलमा अजाक्सलार्इ २–० ले हराउँदै बार्सा अन्तिम १६ मा पुगेको हो । बार्साका लागि लियोनेल मेस्सीले ३६ र ७६ औं मिनेटमा गोल गरे ।
बार्साको जीतमा २ गोल गरेका मेस्सीले च्याम्पियन्स लिगमा सर्वाधिक गोलकर्ता स्पेनका राउल गोन्जालेजसंग बरावरी गोल गरेका छन् । मेस्सीले च्याम्पियन्स लिगका ९० खेलमा ७१ गोल गरेका छन् । राउलले भने १ सय ४२ खेलमा ७१ गोल गरेका छन् ।
त्यस्तै बुधबार राती नै भएको खेलमा म्यान्चेष्टर सिटी सिएसकेए मस्कोसंग पराजित भएको छ । सिएसकेए मस्कोले दोस्रो मिनेटमै सेडो डोम्बियाको गोलबाट अग्रता लिएपनि ६ मिनेट बित्न नपाउँदै सिटीका लागि याया टोरेले बरावरी गोल फर्काए । तर ३६ औ मिनेटमा डोम्बियाले दोस्रो गोल गर्दै सिटीलाइ २–१ ले स्तब्ध पारे ।
त्यस्तै बुधबारराती नै भएका अरु खेलमा वार्यन म्युनिक , पेरिस सेन्ट जर्मन , स्पोर्टिङ , साक्ट डानेस्कले आआफनो खेल जितेका छन । चेल्सी भने एन के मेरिवोरसंग १–१ को बरावरीमा रोकिएको छ ।
