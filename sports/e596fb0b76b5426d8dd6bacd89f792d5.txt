बार्सिलोनालाई उछिन्यो, रियल मड्रिडसँग टक्कर

असोज १६ – स्पेनिस ला लिगामा सेभिल्लाले बार्सिलोनालाई उछिनेको छ । ला लिगा अन्तर्गत शनिबार राति भएको खेलमा अलाभेसलाई २–१ ले हराएको सेभिल्ला बार्सिलोनालाई पछि पार्दै दोस्रो स्थानमा उक्लिएको छ । सेभिल्लाको जितमा बेन यडर नायक बने । पहिलो हाफमा गोल रहित बराबरी भएको खेलमा ७४ औं मिनेटमा यडरले सेभिल्लालाई अग्रता दिलाए । त्यसको १० मिनेटपछि अलाभेसका लागि भिक्टर लगार्डियाले बराबरी गोल फर्काए । तर अन्तिम समयमा यडरले व्यक्तिगत दोस्रो गोल गर्दै सेभिल्लालाई २–१ को जित दिलाए ।
बार्सिलोनालाई पछि पारेको सेभिल्लाले शीर्ष स्थानको रियल मड्रिडसँग अंक बराबरी गरेको छ । दोस्रो स्थानको सेभिल्लाको सात खेलबाट १४ अंक भएको छ । एक खेल कम खेलेका रियल र बार्सिलोनाको क्रमशः १४ र १३ अंक छ । राति भएका अरु खेलमा लेगानेसले ग्रनाडालाई १–० तथा डिप्रोटिभो डी ला कोरुनाले स्पोर्टिङ गिजोनलाई २–१ ले हरायो । यस्तै ओसासुना र लास पालमसले २–२ को बराबरी खेल्दै अंक बाँडेका छन् ।
