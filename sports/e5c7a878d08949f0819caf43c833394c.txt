पश्चिमाञ्चलले मध्यमाञ्चललाई ९५ रनले हरायो, सौरभले खेले निर्णायक इनिङ

कीर्तिपुर मैदानमा बुधबार भएको खेलमा पश्चिमाञ्चलले मध्यमाञ्चललाई ९५ रनले हरायो ।

खेलमा टस हारेर ब्याटिङको निम्तो पाएको पश्चिमाञ्चलले निर्धारित् ५० ओभरमा ८ विकेट गुमाएर २०२ रन बनाएको थियो ।

पश्चिमाञ्चलका सौरभ खनालले अविजित ७८ रन जोड्दा अनिल गुरुङले २८ रनको योगादन दिए ।

खनालले यसअघि सशस्त्र प्रहरीविरुद्धको पहिलो खेलमा पनि ४९ बलमा ९० रनको विस्फोटक इनिङ खेलेका थिए ।

बलिङतर्फ मध्यमाञ्चलका किशोर महतोले ३ विकेट लिए ।

जवाफमा २०३ रनको विजय लक्ष्य पछ्याएको मध्यमाञ्चलले ४१औं ओभरमा अलआउट हुनुपूर्व १०७ रनमात्रै बनाउन सक्यो ।

मध्यमाञ्चलका इशान पाण्डेले २४ रन जोड्नुबाहेक अरु कुनैपनि ब्याट्सम्यानले उल्लेखनीय प्रदर्शन गर्न सकेनन् ।

मध्यमाञ्चललाई सस्तैमा समेट्न पश्चिमाञ्चलका रोहितकुमार पौडेल र लालबहादुर अधिकारीले समान ३–३ विकेट लिए ।

यो जितसँगै पश्चिमाञ्चलले प्रतियोगिताको सेमिफाइनलमा पुग्ने सम्भावना जीवित राखेको छ ।

प्रतियोगिताअन्तर्गत् बिहीबार हुने खेलमा पश्चिमाञ्चल र मध्यपश्चिमाञ्चल भिड्नेछन् ।
