भर्डीलाई थप एक खेलको प्रतिबन्ध, म्यानचेस्टर युनाइटेडसँगको खेलमा मैदान बाहिर

वैशाख १४ – लिसेस्टर सिटीका स्ट्राइकर जेमी भर्डीमाथि थप एक खेलको प्रतिबन्ध लागेको छ । खेल भावना विपरितको व्यवहार देखाएको आरोपमा फुटबल एसोसिएशन एफएले भर्डीमाथि थप एक खेलको प्रतिबन्ध लगाएको हो । भर्डीले वैशाख ५ गते राति भएको वेष्ट ह्यामसँगको खेलको क्रममा खेल भावना विपरित व्यवहार देखाएको आरोपमा एफएले प्रतिबन्ध लगाउने निर्णय गरेको हो ।
खेलमा लिसेस्टर सिटी वेष्ट ह्यामसँग २–२ को बराबरीमा रोकिएको थियो । यो खेलमा एक गोल गरेका भर्डी ५६ औं मिनेटमा रातो कार्ड पाएर बाहिरिएका थिए । रातो कार्डका कारण भर्डीले आइतबार राति स्वान्सी सिटीसँगको खेलमा भर्डी बेन्चमा बसेका थिए । लिसेस्टरले यो खेलमा स्वान्सीलाई ४–० ले हराएको थियो ।
एफएको थप प्रतिबन्धका कारण भर्डी अब आउँदो आइतबार हुने म्यानचेस्टर युनाइटेडसँगको खेलमा पनि मैदान बाहिर नै हुने छन् । यो खेल जित्न सके लिसेस्टरले दुई खेल बाँकी हुँदा नै लिगको उपाधि पक्का गर्ने छ । तर टिमका महत्वपूर्ण खेलाडी भर्डी नहुँदा लिसेस्टरलाई समस्या हुने भएको छ ।
अहिलेसम्म प्रिमियर लिगमा २२ गोल गरेका भर्डी लिगको सर्वाधिक गोलकर्तामा दोस्रो स्थानमा छन् । २३ गोल गरेका टोटनह्यामका ह्यारी केन पहिलो स्थानमा छन् । 
– एजेन्सीको सहयोगमा
