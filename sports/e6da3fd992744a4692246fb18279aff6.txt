४७ सेकेण्ड मात्रै खेल्न पाएका मेस्सीलाई पहिलो खेलमै रातो कार्ड

असार १३ – लियोनल मेस्सी विश्वका सबैभन्दा उत्कृष्ट फुटबलर मानिन्छन् । उनी विश्वका एक मात्र यस्ता खेलाडी हुन्, जसले पाँच पटक फिफा बालोन डी’ओर जितेका छन् । तीन पटक युरोपियन क्लब फुटबलमा गोल्डेन सु जित्ने उनी एक्ला खेलाडी हुन् । तर दुर्भाग्यको कुरा उनले अर्जेन्टिनाको राष्ट्रिय टिमबाट महत्वपूर्ण उपलब्धी हाँसिल गर्न सकेनन् । कोपा अमेरिकामा हारेपछि मेस्सीले अन्तर्राष्ट्रिय फुटबलबाट सन्यासको घोषणा गरेका छन् । तर क्लब फुटबलमा अझै पनि उनको जादु देख्न पाइने छ ।
मेस्सीका केही रोचक तथ्य

मेस्सीले अर्जेन्टिनालाई महत्वपूर्ण उपाधि दिलाउन नसकेपनि उनी अर्जेन्टिनाका सबैभन्दा सफल खेलाडी हुन् । उनले अर्जेन्टिनाका लागि एक सय १३ खेलमा ५५ गोल गरेका छन् । मेस्सीले जति गोल अरु कसैले गरेका छैनन् । 
विश्वलाई आफ्नो फुटबलकलाबाट लोभ्याउने मेस्सी बाल्यकालमा ग्रोथ हरमोन सम्बन्धी रोगबाट ग्रसित थिए । उनको रोग प्रतिरोधात्मक क्षमता कम थियो भने आँखाको दृष्टी क्षमता पनि कम थियो । यसले गर्दा उनको विकासका लागि हरमोन दिनुपर्ने अवस्था आएको थियो । उनलाई लगातार तीन वर्षसम्म हप्ताको सातै दिन खुट्टामा सुई लगाउनु परेको थियो । 
मेस्सीको प्रतिभालाई सबैभन्दा पहिले बार्सिलोनाले पहिचान गरेको थियो । बार्सिलोनाले मेस्सीलाई सन् २००० को डिसेम्बर १४ मा अनुबन्ध गरेको थियो । त्यसबेला मेस्सी मात्रै १३ वर्षका थिए । सम्झौताका लागि मेस्सी आफ्ना बुवासँग गएका थिए । मेस्सीको बार्सिलोनासँगको पहिलो सम्झौता न्याप्किन पेपरमा भएको थियो । 
मेस्सीलाई बाल्यकालमा खाना खुब मनपर्थ्यो । उनलाई बंगुर तथा सुँगुरको मासु, कुखुराको मासु, टमाटर तथा प्याज साह्रै मन पर्छ ।
मेस्सीलाई सन् २००४ मा स्पेनले आफ्नो देशको तर्फबाट खेल्न प्रस्ताव गरेको थियो । तर मेस्सीले त्यो प्रस्ताव अस्वीकार गरेका थिए । उनले त्यसबेलासम्म अर्जेन्टिनाबाट खेल्न सुरु गरेका थिएनन् । 
अर्जेन्टिनाको तर्फबाट मेस्सीले सन् २००५ को अगस्टमा हंगेरी विरुद्धको खेलबाट डेब्यु गरेका थिए । १८ वर्षको उमेरमा अन्तर्राष्ट्रिय डेब्यु गरेका मेस्सीले पहिलो खेलमा मात्रै ४७ सेकेण्ड खेल्न पाएका थिए । उनी रातो कार्ड पाएर मैदानबाट बाहिरिएका थिए । 
मेस्सीका पूर्वज इटालियन मुलका हुन् । उनका पूर्वज सन् १८८३ मा अर्जेन्टिना गएका थिए । मेस्सीकी आमा लेबनानी मुलकी हुन् । 
मेस्सीको जन्म अर्जेन्टिनाको रोसासियोमा भएको हो । यही ठाउँमा चे ग्वाराको पनि जन्म भएको थियो । 
मेस्सी मैदान बाहिर आफ्नो मानवीय सहायताका लागि परिचित छन् । उनले लियो मेस्सी फाउन्डेशनको गठन सन् २००७ मा गरेका थिए । उनले आफ्नो जन्म शहरमा बालबालिकाका लागि अस्पताल बनाएका छन् । उनले सन् २०१३ मा सिरियाली बालबालिकाको सहयोगका लागि आफ्नो कुल कमाईको एक तिहाइ दान गरेका थिए । 
मेस्सीको छोराको जन्म सन् २०१२ को नोभेम्बर २ मा भएको हो । उनका छोरा थियगोलाई जन्मिएको ७२ घण्टा भित्रै नेवले ओल्ड ब्वाइज क्लबले अनुबन्ध गरेको थियो । थिएगोको नामको ट्याटु मेस्सीले आफ्नो खुट्टामा बनाएका छन् ।

– स्रोत : बिबिसी
