ब्राजिललाई पछ्याउँदै कोलम्बिया, पुग्यो दोस्रो स्थानमा

चैत १६ – विश्वकप २०१८ को छनौट अन्तर्गत मंगलबार राति भएको खेलमा कोलम्बिया विजयी भएको छ । इक्वेडरलाई २–० ले हराएको कोलम्बिया दोस्रो स्थानमा उक्लिएको छ । कोलम्बियाले इक्वेडरलाई उसकै मैदानमा हराएको हो । कोलम्बियाको जितमा जेम्स रोड्रिग्वेज र आन कुआड्राडोले गोल गरे । दुवै गोल पहिलो हाफमा नै भएको हो । २० औं मिनेटमा रोड्रिग्वेजले गोल गर्दै कोलम्बियालाई सुरुवाति अग्रता दिलाए । ३४ औं मिनेटमा कुआड्राडोले गोल गर्दै अग्रता दोब्बर पारे । दोस्रो हाफमा दुवै तर्फबाट गोल हुन सकेन र कोलम्बिया २–० ले विजयी भयो । जितपछि कोलम्बिया १४ खेलबाट २४ अंकसहित अंक तालिकाको दोस्रो स्थानमा उक्लिएको छ । शीर्ष स्थानको ब्राजिलको १३ खेलबाट ३० अंक छ । कोलम्बिया तेस्रो र चौथो स्थानको उरुग्वे र चिली भन्दा एक तथा पाँचौं स्थानको अर्जेन्टिना भन्दा दुई अंकले अघि छ । शीर्ष चारमा पर्ने टिम विश्वकपका लागि सोझै छनौट हुनेछन् । त्यसपछि पर्ने टिमले प्लेअफ खेल्नु पर्नेछ ।
