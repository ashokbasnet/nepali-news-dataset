डिभिजन थ्री विजेता नेपाली टोलीलाई विमानस्थलमा भव्य स्वागत

काठमाडौं, कात्तिक १४– आइसिसि वर्ल्ड क्रिकेट लिग डिभिजन थ्रीको च्याम्पियन नेपाली टोली शुक्रबार स्वदेश फर्किएको छ । मलेशियाबाट त्रिभुवन अन्तर्राष्ट्रिय विमानस्थल आइपुग्ने बित्तिकै नेपाली टोलीको भव्य स्वागत भएको छ ।
उपाधि सहित फर्किएको नेपाली टोलीलाई स्वागत गर्न राष्ट्रिय खेलकुद परिषदका सदस्य सचिव युवराज लामा, नेपाल क्रिकेट संघ क्यानका कार्यवहाक महासचिव उत्तमकुमार कर्माचार्य लगायतका पदाधिकारी विमानस्थल पुगेका थिए । दर्शक र क्रिकेट प्रेमीको पनि विमानस्थलमा घुईंचो थियो । नेपाली क्रिकेट टोलीको समर्थनमा नारा लगाउँदै क्रिकेटप्रेमीले मैदान लगायतका भौतिक पूर्वाधारको माग गरेका छन् । खेलाडीको सम्मानमा सरकारीस्तरबाट आज कुनै कार्यक्रम राखिएको छैन । बुधवार मलेशियालाई हराएर डिभिजन टु मा बढुवा भएको नेपालले बिहीबार युगाण्डालाई ६२ रनले हराउँदै उपाधि जितेको हो ।
