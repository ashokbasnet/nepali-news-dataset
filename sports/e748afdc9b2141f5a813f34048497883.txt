विश्व क्रिकेट लिग च्याम्पियनसिपमा धेरै रन बनाउने शीर्ष ३ मा शरद र पारस

काठमाडौं, वैशाख ६ - आइसिसी विश्व क्रिकेट लिग च्याम्पियनसिपमा धेरै रन बनाउनेको सूचिमा नेपालका ब्याट्सम्यान शरद भेषावकर दोश्रो र कप्तान पारस खड्का तेश्रो स्थानमा उक्लिएका छन् । काठमाडौंको कीर्तिपुरमा भएको नामिवियाविरुद्धको पहिलो खेलमा ५० र दोश्रो खेलमा ७४ रन बनाएपछि जारी लिग च्याम्पियनसिपमा शरदको रन २ सय ७४ पुगेको छ । उनले ६ खेल खेलेका छन् । शरदले गत नोभेम्बरमा आबुधाबीमा भएको खेलमा पपुवान्युगिनीविरुद्ध ७८ र ४२ रन बनाएका थिए । 
यस्तै नामिबियाविरुद्धको खेलमा शतक पुरा गरेका कप्तान पारस पनि धेरै रन बनाउनेको सूचिमा तेश्रो नम्बरमा उक्लिएका छन् । उनले प्रतियोगितामा अहिलेसम्म खेलेका ६ खेलमा २ सय ६८ रन बनाएका छन् । नामिबियाविरुद्धको दोश्रो खेलमा १ सय ३ रन बनाएका पारसले पहिलो खेलमा भने २१ रन जोडेका थिए । पारसले गत नोभेम्बरमा आबुधाबीमा भएको खेलमा पपुवान्युगिनीविरुद्ध ५८ र ६ रन बनाएका थिए । यस्तै स्कटल्याण्डविरुद्धको खेलमा भने उनले १० र ७० रन बनाएका थिए । 
जारी लिग च्याम्पियनसिपमा युएईका सहिम अनवरले सबैभन्दा धेरै २ सय ७६ रन बनाएका छन् । जुन नेपालाका शरदको भन्दा २ रन मात्र बढी हो । नेपालले अब यो प्रतियोगिताको अर्को खेल ४ महिनापछि नेदरल्याण्ड्ससित उसकै घरेलु मैदानमा खेल्ने छ ।
