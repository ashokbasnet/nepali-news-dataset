पश्चिमाञ्चलका सुनारले जिते दोस्रो स्वर्ण

सुनसरी, पुस ११ – पश्चिमाञ्चलका याम साजन सुनार दुई सय मिटर दौडमा स्वर्ण पदक जितेका छन् । सातौँ राष्ट्रिय खेलकुद प्रतियोगिता अन्तर्गत सोमबार बिहान इटहरी रङ्गशालामा भएको दुई सय मिटर दौडमा सुनारले २१ दशमलव ७० सेकेण्डमा दूरी पूरा गरेर स्वर्ण पदक जितेका हुन् । एपिएफका आशीष कार्कीले २२ दशमलव २२ सेकेण्डमा दूरी पूरा गरेर रजत पदक जितेका छन् । आर्मीका आनन्द चौधरीले कास्य जिते । उनले २२ दशमलव २४ सेकण्डमा दूरी पार गरे । दुई सय मिटरमा स्वर्ण जितेका सुनारले शनिबार एक सय मिटरमा पनि स्वर्ण पदक जितेका थिए । 
महिला तर्फ दुई सय मिटरको इभेन्टमा आर्मीकी कृष्णा चौधरीले स्वर्ण जितेकी छन् । उनले यसअघि भएको एक सय मिटरमा पनि स्वर्ण हात पारेकी थिइन् । यो स्पर्धामा रजत पदक पनि आर्मीकै संगीता मेचेले जितिन् । 
स्वर्ण जितेकी कृष्णाले निर्धारित दूरी २६ दशमलव ९० सेकेण्डमा पूरा गरिन् भने संगीताले २६ दशमलव ७२ सेकेण्डमा निर्धारित दूरी पार गरिन् ।  दुई सय मिटरको २६ दशमलव ७३ सेकेण्डमा दूरी पार गर्दै कास्य पदक जितिन् ।
यस्तै धरानमा भएको सेपाकतेक्रो डब्बलमा पश्चिमाञ्चले स्वर्ण पदक जितेको छ । डिपो उच्च माविको खेलमैदानमा सोमबार भएको फाइनलमा नेपाली सेनालाई २१–१२, २१–१३ को सोझो सेटमा पराजित गर्दै पश्चिमाञ्चले स्वर्ण हात पारेको हो । सेनाले भने रजत पदकमा चित्तबुझाएको छ ।
