अन्तर्राष्ट्रियस्तरको क्रिकेट रंगशाला बनाउन कस्सिएका धुर्मुस हेटौंडा पुगे

हरि हुमागाईँ/उज्यालाे । 
काठमाडौं, फागुन २१ – अन्तर्राष्ट्रियस्तरको क्रिकेट रंगशाला बनाउन धुर्मुस सुन्तली फाउण्डेसन अभियानमा जुटेको छ ।  फाउण्डेसनको टोलीले बुधबार ३ नम्बर प्रदेशको राजधानी हेटौँडामा रंगशालाका लागि जग्गा अवलोकन गरेको छ । मुख्यमन्त्री डोरमणि पौडेलसहित गएको टोलीले हेटौंडा उपमहानगरपालिका – ६ गौरीटारमा रहेको गुरुयोजनासहित निर्माणाधीन केन्द्रीय खेलकुद प्रतिष्ठानको गौरीटार रंगशालाको जग्गा हेरेको हो ।

फाउण्डेशनका अध्यक्ष सिताराम कट्टेल ‘धुर्मुस’, हाँस्यकलाकारहरु कुमार कट्टेल ‘जिग्री’, अर्जुन घिमिरे ‘पाँडे’, मनोज गजुरेल, इन्जिनियर रविभुषण झासहितको टोलीले निरीक्षण गरेको हो ।
नेपालले पहिलोपटक एकदिवसीय मान्यता प्राप्त गरे पनि राम्रो क्रिकेट रंगशाला समेत नभएकाले निर्माणमा आफूहरु लागेको फाउण्डेसनका अध्यक्ष कट्टेलले बताउनुभयो । जग्गा छनौट समितिले जग्गा तोकेपछि थप प्रकृया चाँडै अघि बढ्ने उहाँले बताउनुभयो । क्रिकेट एशोसिएसन अफ नेपाल (क्यान)की पूर्व सीईओ भावना घिमिरेलगायत रंगशाला निर्माण अभियानमा आवद्ध रहेको बताए पनि उहाँले समितिका पदाधिकारीबारे खुलासा गर्न चाहानुभएन ।
मुख्यमन्त्री पौडेलले गौरीटार रंगशालालाई खेलकुद पर्यटकीय क्षेत्रको रुपमा विकास गरिने भएकाले धुर्मुस टोलीले बनाउन लागेको क्रिकेट रंगशालालाई जग्गा उपलव्ध गराउँदै सहयोग गर्न तयार रहेको बताउनुभयो ।
जग्गा अवलोकन भन्दा पहिले टोलीले प्रदेश नम्बर ३ का मुख्यमन्त्री डोरमणी पौडेलसँग भेट गरेको थियो । फाउण्डेसनका अध्यक्ष कट्टेलले क्रिकेट रंगशाला निर्माण योजनाबारे मुख्यमन्त्री पौडेललाई जानकारी गराउनुभएको थियो । हाँस्यकलाकार कुमार कट्टेल ‘जिग्री’ले नेपाललाई विश्वमा चिनाउन पनि चाँडै अन्तर्राष्ट्रियस्तरको क्रिकेट रंगशाला निर्माण गर्नुपर्ने बताउनुभयो । नेपाल इन्जिनियर एशोसिएसनका उपमहासचिव तथा धुर्मुस–सुन्तली फाउण्डेसनका प्राविधिक रविभूषण झाले अन्तर्राष्ट्रिय क्रिकेट रंगशाला निर्माण भए क्रिकेट खेल र खेलाडीको विकासमा कोशेढुङ्गा सावित हुने जिकिर गर्नुभयो ।
४० हजार जनाको क्षमताको अन्तर्राष्ट्रियस्तरको क्रिकेट रंगशाला निर्माण गर्न झण्डै २ अर्ब रुपैयाँ लाग्ने अनुमान छ । गौतमबुद्ध अन्तर्राष्ट्रिय क्रिकेट रंगशाला नामाङ्करण गर्ने तयारीसमेत धुर्मुस सुन्तली फाउण्डेसनको छ । क्रिकेटसहित अन्य प्रतियोगितासमेत खेल्न मिल्ने बहुउपयोगी रंगशाला निर्माण गर्ने बताउँदै फाउण्डेसनका अध्यक्ष कट्टेलले २ सयदेखि ३ सय रोपनी जग्गा आवश्यक पर्ने बताउनुभयो ।
अवलोकन टोलीलाई मकवानपुर जिल्ला खेलकुद विकास समितिका अध्यक्ष माधव तिमल्सिना, पूर्व अध्यक्ष बालकृष्ण दाहाल, कार्यालय प्रमुख राजन दाहाल खुशराजलगायतले सहजीकरण गरेका थिए । २३ विघा क्षेत्रफल रहेको निर्माणाधीन रंगशालामा कम्पाउन्ड वाल निर्माण भइसकेको छ भने छात्रबासको निर्माण अन्तिम चरणमा पुगेको छ ।
