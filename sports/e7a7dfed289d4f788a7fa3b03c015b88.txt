लिभरपुलले क्रिष्टल प्यालेसलाई २–१ ले हरायो

चैत १७ – इंग्लिस प्रिमियर लिगमा लिभरपुलले अर्को जित निकालेको छ ।

शनिबार भएको खेलमा लिभरपुलले क्रिस्टल प्यालेसलाई दुई–एक गोल अन्तर ले हरायो । लण्डनको सेलहर्ट पार्कमा भएको खेलमा लिभरपुलको जितमा मोहम्मद सलाहको गोल निर्णायक बन्यो ।
खेलमा क्रिस्टलले एक गोलको अग्रता जोगाउन सकेन । खेलको १३ औ मिनेटमा लुका मिलीभोजीभिकले गोल गर्दै क्रिस्टल प्यालेसलाई अग्रता दिलाएका थिए ।
पहिलो हाफमा एक गोलले पछि परेको लिभरपुलले दोस्रो हाफमा दुई गोल गर्यो । ४९ औं मिनेटमा सादीयो मानेले गोल गर्दै खेल बराबरीमा पुर्याए । त्यसपछि ८४ औं मिनेटमा मोहम्मद सलाहले गोल गर्दै लिभरपुललाई अग्रता दिलाए । उनले रोबेर्टसनको पासको सदुपयोग गरेका थिए ।
यो सिजनमा सलाहले प्रिमियर लिगमा गोल सख्या २९ पुर्याएका छन् । ३१ खेलमा २९ गोल गरेका सलाह एकै सिजनमा धेरै गोल गर्ने खेलाडीमा डिडियर ड्रोग्वाभन्दा पछि छन् ।
जितसँगै लिभरपुल लिगको दोस्रो स्थानमा उक्लिएको छ ।
