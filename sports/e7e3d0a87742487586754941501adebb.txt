साफ फुटबल : २० वर्षमा खोला फर्कियो

काठमाडौ, भदौ २० – नेपालीमा एउटा उखान छ ‘बाह्र वर्षमा खोला फर्किन्छ’ तर नेपाल र भारतबीचको फुटबलको कुरा गर्ने हो भने बाह्र वर्ष होइन २० वर्ष लाग्यो ।
नेपालको राष्ट्रिय टिमले भारतको २० वर्षमुनिको टोलीलाई हराएको खेललाई फुटबलको सर्वोच्च संस्था फिफाले गणना नगर्ने हुँदा बिहीबार काठमाडौंको दशरथ रंगशालामा भारतमाथि बिहीबार पाएको २–१ को जित २० वर्षपछिको पहिलो हो ।
सन् १९८५ मा पहिलो पल्ट एक अर्काबीच भिडेका नेपाल र भारतबीच अहिलेसम्म जम्मा १४ खेल खेलेको छ । जसमध्ये १२ खेल राष्ट्रिय टोलीसँग भएपनि एक खेलमा नेपालले भारतको २० वर्ष मुनिको टोली र अर्को १ खेलमा २३ वर्ष मुनिको टोलीसँग प्रतिस्पर्धा गर्यो ।
सन् १९९३ को डिसेम्बरमा बंगलादेशको ढाकामा भएको साफ गेम्स फुटबलको फाइनलमा टाइब्रेकरमा ४–३ ले हराएको नेपालले त्यसपछि बिहीबार दशरथ रंगशालामा भारतलाई हराएको हो । बिहीबार रंगशालामा भारतलाई हराउने क्रममा नेपालका जुमानु राई र अनिल गुरुङले गोल गरे । भारतविरुद्ध गरेको गोल जुमानुको ११ औं अन्तर्राष्ट्रिय गोल हो ।
यसबीचमा सन् २००६ को अप्रिलमा बंगलादेशमा भएको एएफसी च्यालेन्जकपको क्वार्टर फाइनल खेलमा नेपालको राष्ट्रिय टिमले भारतको २० वर्ष मुनिको टोलीलाई हराएको थियो । तर प्रतियोगिता नै भएपनि त्यो खेल राष्ट्रिय टिमहरुबीचको खेल थिएन । सन् २००९ मा ढाकामा नै भएको साफ च्याम्पियनसिपमा त नेपाली राष्ट्रिय टोली भारतको २३ वर्ष मुनिको टोलीसँग १–० ले पराजित भएको थियो ।
