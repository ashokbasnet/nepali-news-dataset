विश्वकप खेल्ने खेलाडीलाई यस्तो उपेक्षा !

अर्जुन पोख्रेल/उज्यालो । 
काठमाडौं, मंसिर  २४ – मैदानको छेउमा एउटा जारमा पानी राखिएको छ । स्कोर लेख्नका लागि एकजना कलम र कापी लिएर बसेका छन् । अली परतिर एकहुल युवायुवती रमाइलो गरेर बसेका छन् । केही युवायुवती त हल्ला गर्दै मैदान भित्र पनि छिरेका हुन्छन् । यसो हेर्दा अल्लारे केटाकेटीले समय बिताउने जस्तो ठाउँ छ । 
त्यै ठाउँ अर्थात पुल्चोक इन्जिनियरिङ क्याम्पसको मैदानमा नेत्रहिन विश्वकप क्रिकेटको तयारी भैरहेको छ । यसो हेर्दा त मैदानमा अभ्यासको लागि चाहिने कुनै सुविधा छैनन् । कसैले आवाज नसुनेपछि नेत्रहिन खेलाडीले त्यै मैदानमा विश्वकप क्रिकेटको तयारी गरिरहेका छन् । 
आगामी जनवरी २८ देखि फेव्रुवरी १२ सम्म भारतमा हुने नेत्रहिन विश्कप क्रिकेटका लागि गएको मंगलबारदेखि अभ्यास गरिरहेका खेलाडीलाई सरकारले हेला गरेकोमा खुब चित्त दुखेको छ । आँखा देख्नेहरु सरह प्रतिस्पर्धा गछौं भनेर १६ जिल्लाका ३५ जना खेलाडीले विश्वकप अभ्यास गरिरहेका छन् । भारत, श्रीलंका बंगलादेश पाकिस्तान जस्ता क्रिकेटका हस्तीसँग खेल्नको लागि सबैको हौसला र सुविधासहितको अभ्यास हुनुपर्ने हो, तर अष्ट्रेलियन एडको सहयोगमा मात्रै उनीहरुले पसिना बगाइरहेका छन् । उनीहरुको आँट र जोशलाई त कसैले सहयोग गर्नुपरेन, तर भौतिक पूर्वाधार र खेलाडीको विकासको लागि त सरकारको खाँचो छ, तर सरकारी निकायको उपस्थिति देखिन्न नृत्रहिन क्रिकेटमा । 
हाम्रो ज्यानको भन्दा पनि देशको माया लाग्छ
घाँसका मोटा मोटा छेस्काले घोचेर कतिपयका खुट्टामा रगत आएको छ, खाडल परेको मैदान भएकाले कुनबेला लडिन्छ भन्ने थाहा छैन, वरीपरी ठूलो ठूलो झाडीमा पटकपटक बल हराइरहन्छ । अभ्यास ब्यवस्थित बनाउने सामाग्रीको त कुरै छाडौं खेलाडीलाई एकनासका जर्सी छैन, जारको पानीको भरमा अभ्यास गर्नुपर्छ । यस्तै अभाव र दुःखका बिचमा विश्वकप क्रिकेटको अभ्यास गरिरहेका छन् दृष्टीविहिन खेलाडीले । विश्वकप उपाधीको सपना बुन्दै अभाव र निराशका बिच पुुल्चोक इन्जिनियरिङको मैदानमा अभ्यास गरिरहेका छन् उनीहरु । 
बाँकेका २० वर्षका भरत चौलागाइँले कत्ति पनि आँखा देख्नुहुन्छ । तर पनि मैदानमा उहाँको जोस उर्लेर आएको छ । सरकारले आफूहरुलाई नहेरेपनि, आफूहरुको अभ्यासलाई सहयोग नगरेपनि उहाँ देशको लागि खेल्छु भनेर सुविधाविहिन मैदानमा पसिना बगाइरहनुभएको छ । ‘एकदमै उत्साह हुन्छ नी, हामी पनि खेल्न सक्छौं, हामी देशको लागि खेल्ने हो, आफ्नो ज्यानभन्दा पनि देशको माया उर्लेर आउँछ’ भरतले भन्नुभयो, ‘विदेशको भूमिमा नेपालको झण्डा फहराउँदा छाती फुल्छ, देशको लागि केही त गर्नुपर्छ भनेर ।’ 
कुराकानीका क्रममा निकै भावुक भएका भरत चौलागाइँले भने, ‘सरकारले नहेरेर के भो त, हाम्रो लागि हाम्रो नेपाल छ, नेपाली जनता छन्’ नेपालको राष्ट्रिय टिम भन्दा पहिले विश्वकप खेलेको नेत्रहिन क्रिकेटलाई सरकारले हेला गरेको तर अवसर दिएमा जस्तोसुकै प्रतिस्पर्धा पनि जित्न सक्ने क्षमता हामीमा छ’ उहाँले भन्नुभयो ।
उज्यालो अनलाइनसँगको कुराकानीमा पटक पटक निकै भावुक भएका खेलाडी भरतले भन्नुभयो, ‘सबैजनाले दिनमा धेरैपटक सयौं थुंगा फुलका हामी भनेर गाउनुहुन्छ, उहाँहरुले त्यही फूलका थुंगाभित्रका पत्र हामी होइनाैँ भन्ने सोच्नुहुन्छ, तर हामी पनि त्यै फूलभित्रका पत्र हौँ ।’ भरतको जस्तै गुनासो सबै खेलाडी र प्रशिक्षकको पनि छ । 
नेपाल नेत्रहिन क्रिकेट समाजका अध्यक्ष पवन घिमिरे भन्नुहुन्छ, ‘राष्ट्रिय खेलकुद परिषद्ले नियमित बजेट अन्तरगत सामान्य सहयोग उपलब्ध गराउँछ, तर विश्वकपकै लागि भनेर अहिलेसम्म सहयोग गरेको छैन, सयौँपटक हामी युवा तथा खेलकुद मन्त्रालय अनि राष्ट्रिय खेलकुद परिषद्मा धायौँ तर सुनुवाई भएन ।’
लगानीबिनाको उपलब्धी सन्तोषजनक
धेरैको उपेक्षा र सरकारको लगानीबिना पनि नेपाली नेत्रहिन क्रिकेटले धेरै उपलब्धी हात पारेको छ । २००८ को डेब्यु खेलमा पाकिस्तानसँगका नौमध्ये तीन खेल नेपालले जित्यो, २०१२ को विश्वकपमा टेष्ट खेल्ने देश बंगलादेशलाई पनि हरायो, २०१४ को विश्वपकमा भने आर्थिक अभावकै कारण नेपाल सहभागी भएन । यसले नै सरकारको वेवास्ता प्रष्ट हुन्छ । नेत्रहिन क्रिकेट संघका अध्यक्ष पवन घिमिरे भन्नुहुन्छ, ‘सरकारको यति सानो लगानीबाट पनि हामीले उत्कृष्ट प्रदर्शन गर्न सकेका छौं, हामी यसैमा खुसी छौं ।’ 
नेत्रहिनले खेल्ने खेल आफैमा अफ्ठेरा हुन्छन् त्यसमाथी सरकारको हेला खेल्नुपर्दा झनै अप्ठेरो भएको छ । सरकारले नेत्रहिन खेलाडीलाई पनि अन्य खेलाडीलाई जस्तै ब्यवहार गर्ने दिन कहिले आउला ।
(तस्बिर सौजन्य : नेपाल नेत्रहिन क्रिकेट समाजका कार्यक्रम संयोजक निरोज गिरी)
