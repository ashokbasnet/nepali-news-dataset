सन् १९३८ पछि पहिलो पल्ट विश्वकप फुटबल ब्रिटिस रेफ्रीविहीन

चैत १५ – सन् १९३८ पछि पहिलो पल्ट विश्वकप फुटबलमा बेलायती रेफ्री नहुने भएका छन् । 
यो विश्वकपका लागि फिफाले ३६ जना अफिसियल छनोट गरेको छ । तर इंग्ल्याण्ड, स्कटल्याण्ड, वेल्स र नर्दन आयरल्याण्डबाट एक जना पनि परेका छैनन् । मार्क क्लाटेनबर्गको सम्भावना रहेको भए पनि उनले फेब्रुअरीमै जागिर छोडिसकेका थिए । क्लाटेनबर्गले सन् २०१६ को युरोकपको फाइनलमा पोचुर्गल र फ्रान्सबीचको खेल खेलाएका थिए । 

६३ जना असिन्टेन्ट रेफ्री रहेकामा पनि बेलायतबाट एक जना पनि परेका छैनन् । भिडियो असिन्टेटन्ट रेफ्री भने प्रतियोगिताकै समयमा छनोट गरिनेछ । फिफा विश्वकपमा पहिलो पल्ट भिडियो असिन्टेन्ट रेफ्रीको व्यवस्था गर्न लागिएको हो । 
सन् १९३८ पछि १२ वर्ष दोस्रो विश्वयुद्धका कारण विश्वकप फुटबल हुन सकेन । सन् १९५० पछिका प्रत्येक विश्वकप फुटबल प्रतियोगितामा कम्तीमा एक जना ब्रिटिस रेफ्री रहँदै आएका थिए । 
इंग्ल्याण्डका होवार्ड वेबले सन् २०१० र २०१४ को विश्वकप फुटबल प्रतियोगितामा रेफ्रीको भूमिका निर्वाह गरेका थिए । दक्षिण अफ्रिकामा भएको २०१० को विश्वकपको स्पेन र नेदरल्याण्ड्सबीचको फाइनल खेल उनले नै खेलाएका थिए ।
