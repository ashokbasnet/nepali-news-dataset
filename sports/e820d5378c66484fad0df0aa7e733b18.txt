आइपिएल क्रिकेटमा बैंगलोरले राजस्थानलाई हरायो

बैशख १२ - आइपिएल क्रिकेट अन्तर्गत सोमवार राती भएको राजस्थान रोयल्स विरुद्धको खेलमा रोयल च्यालेन्जर्स बैंगलोर ४६ रनले विजयी भएको छ ।  जितसँगै ७ खेल खेलेको बैंगलोर ८ अंक सहित छैटौं स्थानमा उक्लिएको छ । ८ खेल खेलेको राजस्थानको पनि ८ अंक छ । तर ऊ रनरेटका आधारमा चौथो स्थानमा छ । ६ खेलबाट ८ अंक बटुलेको दिल्ली पहिलो स्थानमा छ । 

 

सोमवार राती पहिला ब्याटिङ गरेको बैंगलोरले दिलक रत्ने दिल्सनको नट आउट ७६ रनको मद्दतमा २० ओभरमा ३ विकेट गुमाउँदै १ सय ८९ रन बनाएको थियो । जवाफमा राजस्थान रोयल्सले २० ओभरमा ७ विकेट गुमाउँदै १ सय ४३ रन मात्र बनायो । प्रतियोगिता अन्तर्गत मंगलवार सवा ४ बजे पुणे वारियर्स र दिल्ली डेयर डेभिल्स तथा सवा ८ बजे कोलकता नाइट राइडर्स र डेक्कन चार्जस हैदरावादबीच प्रतिस्पर्धा हुने छ ।
