विराटनगर महिला क्रिकेटको फाइनलमा

काठमाडौं, जेठ १२ - क्षेत्र नम्बर १ विराटनगर १९ वर्षमुनिको महिला राष्ट्रिय क्रिकेटको फाईनल प्रवेश गरेको छ ।
किर्तिपुर मैदानमा भएको सेमिफाईनलमा क्षेत्र नम्बर ७ जनकपुरधामलाई ५३ रनले हराउँदै विराटनगर फाईनलमा पुगेको हो । १ सय ३८ रनको लक्ष्य पच्छ्याएको जनकपुर २१ दशमलव १ ओभरमा ८४ रन बनाउँदै अलआउट भयो ।
जनकपुरधामका लागि सरस्वती चौधरीले १७ रन बनाउनु बाहेक अरुले दोहोरो अंकको रन जोड्न सकेनन् ।
विराटनगरकी यान्जी शेर्पा र सन्जना बुढाथोकीले २/२ तथा सबनम राई, सपना श्रेष्ठ, र संगीता राईले समान १/१ विकेट लिए ।
पहिले ब्याटिङ्ग गरेको विराटनगरले पुरै ओभर खेलेर २ विकेट गुमाउँदै १ सय ३७ रन बनाएको थियो । विराटनगरका काजोल श्रेष्ठले नटआउट ५०, सन्जना बुढाथोकीले नटआउट ३९ तथा रोशना राई र संगीता राईले समान ८ रनको योगदान गरे ।
