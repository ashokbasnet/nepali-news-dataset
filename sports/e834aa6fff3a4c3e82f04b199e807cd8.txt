च्याम्पियन्स लिग फुटबलमा म्यानयु र सिटि विजयी

मंसिर २६ – च्याम्पियन्स लिग फुटबल अन्तर्गत मंगलबार राति भएको खेलमा इंगलिश क्लब म्यानचेष्टर युनाइटेड र म्यानचेष्टर सिटीले जित हात पारेका छन् ।
म्यानयुले युक्रेनी क्लब सख्तर डोनेस्कलाई १-० ले हरायो । टिमको जितमा निर्णायक गोल खेलको ६७ औं मिनेटमा फिल जोन्सले गरे । सख्तर हारेपछि जर्मन क्लब बायर लिभरकुसेन अन्तिम १६ मा प्रवेश गरेको छ । बायरले स्पेनिश क्लब रियल सोसिडाडलाई १-० ले हरायो ।
यस्तै सिटीले जर्मन क्लब बायर्न म्यूनिखलाई २ का विरुद्ध ३ गोलले हरायो । पहिलो हाफमा २–१ ले पछि परेको सिटीका लागि दोश्रो हाफमा अलेक्जान्डर कोलारोभ र जेम्स मिल्नरले गोल गर्दै जित दिलाए । पहिलो हाफमा म्युनिखका तर्फबाट थोमस मुलर र मारियो गोजे तथा सिटीका तर्फबाट डेभिड सिल्भाले गोल गरेका थिए ।
यस्तै स्पेनिश क्लब रियल म्याड्रिडले डेनिश क्लब एफसी कोपनहेगनलाई २ शून्यले हरायो । रियलको जितमा लुका मोड्रिक र क्रिष्टियानो रोनाल्डोले एक÷एक गोल गरे । योसँगै रोनाल्डो च्याम्पियन्स लिगको समूह चरणमा सबैभन्दा बढी ९ गोल गर्ने पहिलो खेलाडी बनेका छन् ।
च्याम्पियन्स लिगकै अरु खेलमा बेन्फिकाले पेरिस सेन्ट जर्मनलाई २–१ ले, ओलम्पियाकोसले एन्डरलेचलाई ३–१ ले र भिक्टोरिया प्लाजेनले सिएसकेए मस्कोलाई २–१ ले हरायो । हिउँ परेपछि रोकिएको युभेन्टस र गालाटासारेबीचको खेल आज हुनेछ ।
