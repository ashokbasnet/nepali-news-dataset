निकै पीडादायक हार तर बार्सिलोनाले हात उठाएको छैन : स्वारेज

फागुन ७ – लुइस स्वारेजले आफ्नो क्लब बार्सिलोनाले च्याम्पियन्स लिगको क्वाटरफाइनलमा पुग्ने सपना नत्यागेको बताएका छन् । बार्सिलोना गएको मंगलबार भएको अन्तिम १६ को पहिलो लेगमा पेरिस सेन्ट जर्मेन (पिएसजी) सँग ४–० ले पराजित भएको थियो । 
बार्सिलोनाले दोस्रो लेग आउँदो मार्च ८ मा घरेलु मैदान नाउ क्याम्पमा खेल्नेछ । तर च्याम्पियन्स लिगको इतिहासमा प्रिक्वाटरफाइनलको पहिलो लेगमा ४–० ले हारेको कुनै पनि टिमले अहिलेसम्म अन्तिम ८ मा स्थान बनाउन सकेको छैन । उरुग्वेका स्वारेजले भने ‘इतिहास बदल्नका लागि हामीले यो नतिजा परिवर्तन गर्नु पर्छ ।
बार्सिलोना विश्वको उत्कृष्ट टिम हो र इतिहास बदल्ने क्षमता पनि राख्छ ।’ बार्सिलोनाले युरोपियन कप वा च्याम्पियन्स लिग अहिलेसम्म पाँच पटक जितेको छ । पछिल्ला ९ सिजनमा बार्सिलोना लगातार प्रतियोगिताको अन्तिम ८ मा पुगेको छ । पहिलो लेगको हार निकै पीडादायक रहेको तर आफूहरुसँग इतिहास बनाउने मौका भने रहेको स्वारेजले बताए । त्यसका लागि आफूहरु तयार रहेको र अहिले नै हात नउठाएको उनको भनाई छ । हारका लागि टिम नै जिम्मेवार रहेको उनले बताए ।
