थ्री स्टार र इर्चिम एएफसी प्रेसिडेन्ट कपका लागि छनौट

काठमाडौं, बैशाख २८ - सहिद स्मारक ए डिभिजन लिग विजेता थ्री स्टार क्लव र मंगोलियाको इर्चिम क्लव  एएफसी प्रेसिडेन्ट कपका लागि छनौट भएका छन् ।
काठमाडौंको दशरथ रंगशालामा भएको छनौट चरणको अन्तिम खेलमा थ्री स्टार क्लव चाइनिज ताइपेईको ताइवान पावर कम्पनीसँग २–२ को बराबरीमा रोकिएपछि इर्चिम पनि प्रतियोगिताका लागि छनौट भएको छ ।
शनिवारकै पहिलो खेलमा इर्चिम क्लवले बंगलादेशको अवहानी लिमिटेडलाई १–० ले हराएपछि एक खेल अघि नै प्रतियोगिताका लागि छनौट भएको थ्री स्टार ताइवान पावर कम्पनीलाई बराबरीमा रोकेपछि समुह विजेता बनेको छ ।
प्रतियोतिगामा छनौट भएकाले कुनै पनि दवाव बिना मैदान उत्रिएको थ्री स्टारले ताइवान पावर कम्पनीविरुद्धको खेलमा १५ मिनेटभित्र २ गोलको अग्रता लिएपनि त्यसलाई जोगाउन नसक्दा अंक बाँड्यो ।
खेल सुरु भएको छैटौं मिनेटमा नै गोल गर्दै डोडोजले थ्री स्टारलाई अग्रता दिलाएका थिए । पहिलो गोलका लागि डोडोजलाई पास मिलाइदिएको प्रकाश बुढाथोकीले १५ औं मिनेटमा अर्को गोल थपे ।
तर त्यसको ५ मिनेटपछि एक गोल गरेका ताइवानका हुङ कि चुनले पहिलो हाफको इन्जुरी समयमा अर्को गोल थपेर खेल बराबरी गरे ।
छनौट प्रतियोगिताको थ्री स्टारले पहिलो खेलमा बंगलादेशको अवाहानी लिमिटेडसंग १–१ को बराबरी खेलको थियो भने दोश्रो खेलमा मंगोलियाको इर्चिम क्लबलाई २–० हराएको थियो ।
अवाहानी र ताइवान पावर कम्पनी पनि बाहिरिएका छन् ।
नेपाली टिम सन् २००८ पछि यो प्रतियोगितामा पहिलो पटक छनौट हुन सफल भएको हो ।
सन् २००७ मा उपविजेता भएको नेपालकै नेपाल पुलिस क्लवले २००८ को एएफसी प्रेसिडेन्टकप खेलेयता कुनै पनि नेपाली क्लव प्रतियोगितामा छनौट हुन सकेका थिएनन् ।
सन् २००५ मा भएको एएफसी प्रेसिडेन्ट कपमा थ्री स्टार सेमिफाइनलसम्म पुगेको थियो ।
