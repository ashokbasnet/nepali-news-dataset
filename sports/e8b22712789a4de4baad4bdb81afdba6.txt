​ट्वेन्टी–ट्वेन्टी क्रिकेटमा अष्ट्रेलियाले बनायो कीर्तिमान

काठमाडौं, माघ ४– क्रिकोणात्मक ट्वेन्टी–ट्वेन्टी क्रिकेट श्रृङखला अन्तर्गत न्युजिल्याण्डसँगको खेलमा २ सय ४४ रनको लक्ष्य भेटेर अष्ट्रेलियाले कीर्तिमान कायम गरेको छ  ।
अकल्याण्डमा जितका लागि पाएको २ सय ४४ रनको लक्ष्य अष्ट्रेलियाले खेल सकिन ७ बल बाँकी छँदै ५ विकेट गुमाएर भेट्टायो । 
यो ट्वेन्टी–ट्वेन्टी क्रिकेटमा कुनै पनि टिमले भेट्टाएको अहिलेसम्मकै उच्च योगफल हो । यसअघि एक वर्षअघि दक्षिण अफ्रिकाविरुद्ध जोहानेसबर्गमा वेष्ट इण्डिजले २ सय ३२ रनको लक्ष्य भेट्टाएको थियो । ट्वेन्टी–ट्वेन्टी क्रिकेटको एकै पालिमा सर्वाधिक रन बनाउने कीर्तिमान पनि अष्ट्रेलियाको नाममा छ । उसले गएको सेप्टेम्बरमा श्रीलंकाविरुद्ध क्यान्डीमा २ सय ६३ रन बनाएको थियो । 
 
न्युजिल्याण्डसँगको खेलमा अष्ट्रेलियालाई जिताउन डि आर्क सर्टले ७६ तथा डेविड वार्नरले ५९ रन बनाए । सर्टले ४४ बलमा ८ चौका र ३ छक्का हाने । २४ बल खेलेको वार्नरले ५ छक्का र ४ चौका हाने । 
अष्ट्रेलियासँगको खेलमा पहिला ब्याटिङ गरेको न्युजिल्याण्डले २० ओभरमा ६ विकेट गुमाउँदै २ सय ४३ रन बनाएको थियो । उसका लागि मार्टिन गुप्टिलले १ सय ५ रन बनाएका थिए । ५४ बल खेलेका ६ चौका र ९ छक्का हाने । यस्तै कोलिन मुनरोले ३३ बलमा ७६ रन बनाए । 
आफूले खेलेका सबै ४ खेल जित्दै अष्ट्रेलिया श्रृङखलाको फाइनलमा पुगिसकेको छ । न्युजिल्याण्डको पनि फाइनलमा पुग्ने संभावना कायम छ । यो श्रृङखलाको अर्को टोली इंग्ल्याण्ड हो । अब इंग्ल्याण्ड र न्युजिल्याण्डबिच एक खेल खेल्न बाँकी छ  ।
