पेले टिमबाट निकालिए

असोज २२ – प्रशिक्षकसँग हात मिलाउन नमानेपछि इटालीका स्ट्राइकर ग्राजियानो पेले टिमबाट निकालिएका छन् । प्रशिक्षकसँग हात मिलाउन अस्वीकार गरेका पेले विश्व कप छनौट अन्तर्गत आइतबार हुने मेसेडोनियासँगको खेलको टिमबाट निकालिएका हुन् । विश्व कप छनौट अन्तर्गत बिहीबार राति भएको स्पेनसँगको खेलमा उनलाई प्रशिक्षक जाम्पियारो वेन्टुराले सबस्टिच्युड गरेका थिए । मैदानबाट बाहिरिने क्रममा पेलेले प्रशिक्षक वेन्टुरासँग हात मिलाउन अस्वीकार गरेका हुन् ।
पेले मैदानबाट बाहिरिएको बेला इटाली १–० ले अघि थियो । तर त्यसपछि स्पेनले एक गोल ग¥यो र खेल १–१ को बराबरीमा सकियो । पेलेले नियम उल्लंघन गरेकाले उनलाई टिमबाट निकालिएको इटालियन फुटबल फेडेरेसनले जनाएको छ । राष्ट्रिय टिमको हिस्सा भएपछि प्रशिक्षक, साथी खेलाडी, खेलपदाधिकारी तथा समर्थकको सम्मान गर्नु पर्ने तर पेले त्यो उल्लंघन गरेको आइएफएफको वक्तव्यमा उल्लेख छ ।
