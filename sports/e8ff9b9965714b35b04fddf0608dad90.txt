महिला लिगः सशस्त्र समूह विजेता

काठमाडौं, वैशाख १० । सशस्त्र प्रहरी समूह विजेता बन्दै ललितपुरको सातदोबाटोमा जारी महिला राष्ट्रिय लिग फुटबलको सुपर लिगमा प्रवेश गरेको छ ।समूहको अन्तिम खेलमा शुक्रबार विभागीय प्रतिद्धन्द्धी त्रिभुवन आर्मी क्लबसँग १–१ गोलको बराबरी खेलेको सशस्त्रले गोल अन्तरका आधारमा आर्मी पछाडि पार्दै समूह विजेता बनेको हो ।सशस्त्रले समूहको खेलमा ३१ गोल गर्दा आर्मीले गोल संख्यालाई ३० पुर्‍याउन सक्यो ।शुक्रबार भएको खेलको २३औं मिनेटमा दीपा राईले गोल गर्दै आर्मीलाई अग्रता दिलाएपनि ७७औं मिनेटमा सावित्रा भण्डारीले गोल गर्दै सशस्त्रलाई बराबरी दिलाइन् ।अब सुपर लिगका खेलहरु मंगलबारदेखि हुनेछन् । पहिलो खेलमा समूह समूह ‘ए’को विजेता नेपाल पुलिस क्लबले समूह ‘बी’को उपविजेता आर्मीसँग तथा दोस्रो खेलमा सशस्त्रले पूर्वाञ्चलसँग खेल्नेछन् ।पाँच विकास क्षेत्र र तीन विभागीय गरी आठ टिम सहभागी प्रतियोगितामा विभागीय टोली अब्बल ठहरिएका हुन् ।
