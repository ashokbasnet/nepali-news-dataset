इंग्लिस समर्थकको कान कसले टोक्यो ?

काठमाडौं, असार १५ - विश्वकप फुटबलमा उरुग्वेका लुईस सुआरेजले इटालीका खलाडी जर्जियो चिलिनीलाई टोकेको खबर त हामीले थाहा पाएकै हौं ।
यो खबर सेलाउन नपाउँदै फेरि अर्को टोकाइको घटना सार्वजनिक भएको छ ।
उरुग्वेका एक फुटबल प्रसंसकले इंग्ल्याण्डका एक समर्थकको कान टोकेर चुँडाई दिएको खबर अन्तर्राष्ट्रिय सञ्चार माध्यममा आएको छ ।
१० दिन अघि उरुग्वे र इंग्ल्याण्डबीचको खेलका क्रममा साउपाओलोमा भएको भनिएको यो घटना ढिलो गरी सञ्चार माध्यममा आएको हो । यो खेलमा २–१ ले पराजित भएको इंग्ल्याण्ड समूह चरणबाटै घर फर्किसकेको छ ।
कान टोकिने इंग्लिस समर्थकले यसबारेमा ब्राजिलका प्रहरीसँग उजुरी गरिसकेको बताएका छन् । ब्राजिलको प्रहरीले पनि कान टोकिएको उजुरी परेको तर अहिलेसम्म कान टोक्ने व्यक्ति भने फेला नपरेको र उनको खोजी भइरहेको जनाएको छ । इंग्ल्याण्डका पूर्व स्ट्राइकर स्टेन कोलीमोरले आफूले इंग्ल्याण्ड समर्थकमाथि भएको आक्रमण र उनको कान टोकिएको बेलाको भिडियो फुटेज देखेको भन्दै ट्वीट गरेका छन् । यो खेलमा इंग्ल्याण्ड र उरुग्वेका समर्थकबीच झडप र विवाद हुन सक्ने आशंका सुरक्षा व्यवस्था निक्कै कडा पारिएको थियो ।
