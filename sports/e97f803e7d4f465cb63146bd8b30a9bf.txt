मेस्सी र रोनाल्डोमा लामपार्डले रोजे एक, को उत्कृष्ट ?

काठमाडौं, वैशाख ४ – बार्सिलोनाका स्ट्राइकर लियोनल मेस्सी र रियल मड्रिडका क्रिष्टियानो रोनाल्डामा को उत्कृष्ट फुटबलर भन्ने विवाद फुटबल जगतमा सबैभन्दा बढी चल्ने विवाद हो । दुबै निकै उत्कृष्ट खेलाडी भएको कुरामा कुनै विवाद छैन तर समर्थकहरु आफ्नो रोजाइ राम्रो भन्ने प्रमाणित गर्न अनेक उपाय अपनाउने गर्दछन् । 
दुबै विश्व फुटबलमा निकै उत्कृष्ट खेलाडी हुन् । रोनाल्डोले ४ पटक बालोन डिओर जितेका छन् भने मेस्सीले ५ पटक । मेस्सीले अहिलेसम्म ५ सय ५६ गोल गरेका छन् भने रोनाल्डोले ५ सय ८६ गोल । यो सिजनको ४४ खेलमा मेस्सीले ४५ गोल र १४ एसिस्ट गरेका छन् भने रोनाल्डोले खेलेका ३७ खेलमा २८ गोल र १२ एसिस्ट गरेका छन् । 
विश्व फुटबलमा बार्सिलोना र रियल मड्रिडबिचको खेल सर्वाधिक हेरिने खेलकुदमध्ये एक पनि हो । फुटबल पण्डितदेखि समर्थकसम्म एकअर्काको तारिफमा निकै समय खर्चने गर्दछन् । यस्तोमा चेल्सी लिजेन्ड फ्र्याङ्क लामपार्डले मेस्सी र रोनाल्डोबिच को राम्रो भन्ने आफ्नो भनाई राखेका छन् । 
मोडर्न फुटबलबारे कुराकानी गर्ने क्रममा मेस्सी र रोनाल्डोमा को उत्कृष्ट भन्नेबारे उनले भने, ‘केही थोरै फरकमा मेस्सी उत्कृष्ट छन् । मेस्सी र रोनाल्डो फुटबलका असाधारण प्रतिभा हुन् । तर मेरो विचारमा व्यक्तिगत क्षमताका आधारमा मेस्सी उत्कृष्ट छन् ।’ उनले अघि थपे, ‘मेस्सीको उत्कृष्टताको नजिक पुग्न पनि निकै कठीन छ, उनी अहिलेसम्मकै उत्कृष्ट फुटबलर हुन् ।’
