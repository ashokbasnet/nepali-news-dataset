९ वर्षमा भारतविरुद्ध गेलको एउटा पनि शतक बनेन

काठमाडौं, फागुन २२ - वेष्ट इण्डिजका कीर्तिमानी ब्याट्सम्यान क्रिश गेलले भारतविरुद्ध पछिल्लो ९ वर्षमा एउटा पनि शतक बनाउन सकेका छैनन् । उनले पछिल्लो पटक सन् २००६ मा भारतविरुद्ध शतक बनाएका थिए ।
जारी विश्वकपमा जिम्बाबेविरुद्धको खेलमा दोहोरो शतक बनाएका गेलले भारतविरुद्ध पनि त्यस्तै प्रदर्शन गर्ने आशा गरिएको थियो । तर उनी २१ रनमा आउट भए । २७ बल खेलेका गेललाई मोहमद सामीले मोहित शर्माको हातबाट क्याच आउट गरे । ९ वर्षमा भारतविरुद्ध २० इनिङस खेलेका गेलले २३ दशमलव ५५ को औसतमा जम्मा ४ सय ७१ रन बनाएका छन् । त्यस क्रममा ४ पटक खाता नै खोल्न नसकेका गेलले ७ पटक १० रन पनि पुरा गर्न सकेका छैनन् ।
पछिल्लो ९ वर्षमा भारतविरुद्ध शतक बनाउन नसकेपनि गेलले सन् २००६ भन्दा पहिला भारतविरुद्ध ४ वटा शतक ठोकेका थिए । उनले भारतविरुद्ध कुल ३७ इनिङस खेलेका छन् । र त्यसक्रममा उनले १ हजार २ सय ४१ रन बनाएका छन् ।
