कोपा अमेरिका : अर्जेन्टिनाको कीर्तिमानी जित, बन्यो समूह विजेता

असार १ – अर्जेन्टिना कोपा अमेरिका फुटबलमा समूह विजेता बनेको छ । समूह डी अन्तर्गत बुधबार बिहान वासिङटनमा भएको आफ्नो अन्तिम खेलमा बोलिभियालाई ३–० ले हराउँदै अर्जेन्टिनाले समूह विजेताको रुपमा क्वाटरफाइनलमा स्थान बनाएको हो । अर्जेन्टिनाले तीनै गोल पहिलो हाफमानै गरेको हो । १३ औं मिनेटमा एलिक लामेलाले गोल गर्दै अर्जेन्टिनालाई सुरुवाति अग्रता दिलाए । त्यसको दुई मिनेटपछि एजिक्युएल लाभेजीले अर्जेन्टिनाको अग्रता दोब्बर पारे । ३२ औं मिनेटमा भिक्टर कुएस्टाले गोल गरेपछि पहिलो हाफमा अर्जेन्टिनाले ३–० को अग्रता लियो । दोस्रो हाफमा बोलिभियालाई दबाबमा राखे पछि अर्जेन्टिनाले थप गोल गर्न भने सकेन । समूह चरणमा सबै खेला जितेको अर्जेन्टिनाको ९ अंक भएको छ । सन् २००७ पछि ९ अंकसहित समूह विजेता बन्ने अर्जेन्टिना पहिलो टिम हो । पहिलो खेलमा चिलीलाई २–१ ले हराएको अर्जेन्टिनाले दोस्रो खेलमा पानामाथि ५–० को शानदार जित दर्ता गरेको थियो । समूह डी बाट चिली उपविजेता बन्दै अन्तिम ८ मा पुगेको छ । क्वाटरफाइनलमा अब अर्जेन्टिनाले समूह सीको उपविजेता भेनेजुएला तथा चिलीले समूह सीको विजेता मेक्सिकोसँग खेल्नेछ । 
– एजेन्सीको सहयोगमा
