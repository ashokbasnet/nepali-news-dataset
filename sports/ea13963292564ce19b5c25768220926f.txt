यू – १६ राष्ट्रिय क्रिकेट : काठमाडौं र पोखराको जित

काठमाडौं, चैत ११ - यू – १६ राष्ट्रिय क्रिकेट प्रतियोगितामा  क्षेत्र नम्बर ३ काठमाडौं र क्षेत्र नम्बर ८ पोखरा विजयी भएका छन् । काठमाडौंले क्षेत्र नम्बर ७ जनकपुरधामलाई ५ विकेटले हरायो । त्रिबी क्रिकेट मैदान किर्तिपुरमा जितका लागि पाएको १ सय ३२ रनको लक्ष्य काठमाडौंले ३१ दशमलव ५ ओभरमा ५ विकेट गुमाउँदै पुरा गर्‍यो ।

 

काठमाडौंलाई जिताउन जीवन लम्सालले आउट नभई ७१ रन बनाए । राजकुमार कार्की २१ तथा अदिल खान १५ रनमा आउट भए । पहिला ब्याटिङ्ग गरेको जनकपुरधामले ३० दशमलव १ ओभरमा सवै १० विकेट गुमाएर १ सय ३१ रन बनाएको थियो । जनकपुरका सञ्जित पाण्डेले २६ तथा रबिन गुप्ताले १८ रन बनाएका थिए । 

यस्तै पुल्चोक इन्जिनियरिङ्ग क्याम्पसको मैदानमा भएको खेलमा पोखराले क्षेत्र नम्बर ५ नेपालगञ्जलाई ३ विकेटले हरायो । जितका लागि पाएको १ सय ३५ रनको लक्ष्य पोखराले २५ दशमलव ४ ओभरमा ७ विकेट गुमाउँदै पुरा गर्‍यो । पोखराका आशिक श्रेष्ठले २५ तथा आकाश थापाले १७ रन बनाए । पहिला ब्याटिङ्ग गरेको नेपालगञ्जले २९ दशमलव ५ ओभरमा सवै विकेट गुमाएर १ सय ३४ रन बनाएको थियो । नेपालगञ्जका शिशिर थापा र सनम श्रेष्ठले समान २६ रन बनाएका थिए ।
