मेस्सी मात्रै होइन, सन्यास लिने तयारीमा अरु पनि

असार १३ – पाँच पटकका फिफा बालोन डी’ओर विजेता विश्व फुटबलका स्टार स्ट्राइकर लियनल मेस्सीले अप्रत्यासित रुपमा अन्तर्राष्ट्रिय फुटबलबाट सन्यासको घोषणा गरेर सबैलाई चकित पारेका छन् । तीन पटकसम्म कोपा अमेरिकाको फाइनल तथा एक पटक विश्वकपको फाइनल गुमाएका मेस्सीमा महत्वपूर्ण खेलमा हारको पीडा छ । तर त्यो भन्दा ठूलो पीडा विश्वभर रहेका समर्थकमा परेको छ, उनको सन्यासको घोषणाले । राष्ट्रिय टिमलाई उपाधि दिलाउन नसकेपनि उनी फुटबलका महान खेलाडी हुन् भन्नेमा कसैको दुई मत छैन । तर पराजयको परिणाम सन्यास मात्रै होइन । अर्जेन्टिनाका सर्वकालिन सर्वाधिक गोलकर्ता मेस्सीले राष्ट्रिय टिमबाट एक सय १३ खेलमा ५५ गोल गर्नु चानचुने कुरो होइन । महान खेलाडीले मात्रै यस्तो उपलब्धी हाँसिल गर्न सक्छन् । 
मेस्सीको सन्यासको कारण राष्ट्रिय टिमलाई उपाधि दिलाउन नसक्नु र पछिल्लो पटक सोमबार बिहान भएको कोपा अमेरिकाको फाइनलमा पेनाल्टीमा चुकेर उपविजेतामा सीमित बन्नु मानिएको छ । तर त्यो मात्रै कारण होइन, मेस्सीमाथि पहिलेदेखिनै राष्ट्रिय टिम भन्दा क्लब फुटबललाई प्राथमिकतामा राखेको आरोप लाग्दै आएको थियो । उनले कम्तिमा एउटा मुख्य उपाधि दिलाएर त्यो आरोप खण्डन गर्ने सपना पनि बुनेका थिए । त्यो अनुसार उत्कृष्ट प्रदर्शन गर्दै टिमलाई कोपा अमेरिकामा तीन पटक तथा विश्वकपमा एक पटक फाइनलमा पनि पुर्‍याए । 
तर खेल हो, जे पनि हुन्छ, भाग्यले साथ दिएन उपाधि जित्न सकेनन् । अर्जेन्टाइनी फुटबल एसोसिएसन एएफएसँगको उनको सम्बन्ध त्यती राम्रो रहेन । सोमबार बिहान फाइनलका लागि न्युजर्सी आउने बेलामा जहाज ढिलो हुँदा मेस्सीले ‘एएफएको यो कस्तो आपद’ भनेर ट्वीट गरेका थिए । 
मेस्सीले आफूले गर्न सक्ने जति प्रयास गरेको तर च्याम्पिन नबन्दा निकै दुःख लागेको बताएर आफ्नो राष्ट्रिय टिमको जिम्मेवारी यत्ति नै भएको घोषणा गरे । तर एएफएले आग्रह गरेमा मेस्सीले आफ्नो सन्यासको निर्णयमा पुनर्विचार गर्न सक्ने टिमका खेलाडीले बताएका छन् । तर मेस्सीको एएफएसँगको तितो सम्बन्धका कारण त्यसको सम्भावना कम छ । मेस्सी मात्रै होइन अर्जेन्टिनी टिमका अरु केही राम्रा खेलाडीले पनि सन्यास लिने तयारी गरेका छन् । सर्जियो अग्युरोले टिमका अरु खेलाडीले पनि सन्यासका बोरमा सोचिरहेको बताए । उनले भने ‘सन्यास लिनेमा मेस्सी मात्रै एक्ला हुने छैनन्, धेरै खेलाडी यसको तयारीमा छन् ।’ जाभिएर मास्चेरानो पनि सन्यास लिने खेलाडीको सूचीमा पर्न सक्ने अग्युरोले बताए । 
कोपा अमेरिकाको फाइनलमा चिलीसँग टाइब्रेकरमा ४–२ ले पराजित भएपछि ड्रेसिङ रुमको अवस्था निकै सन्नटापूर्ण रहेको अग्युरोले बताए । अहिलेको सन्नटा गएको वर्ष कोपा अमेरिका हारेपछि तथा सन् २०१४ मा विश्वकप हारेपछिको भन्दा निराशाजनक रहेको अग्युरोको भनाई छ । 
– एजेन्सीको सहयोगमा
