विश्वकप क्रिकेट : आयोजक अष्ट्रेलियाले इंग्ल्याण्डलाई हरायो

काठमाडौं, फागुन २ - (अपडेट) विश्वकप क्रिकेटको दोश्रो खेलमा आयोजक अष्ट्रेलिया विजयी भएको छ । मेलबर्नमा भएको खेलमा अष्ट्रेलियाले इंग्ल्याण्डलाई १ सय ११ रनले हरायो । जितका लागि ३ सय ४३ रनको लक्ष्य पछ्याएको इंग्ल्याण्डले ४१ दशमलव ५ ओभरमा सबै १० विकेट गुमाएर मात्र २ सय ३१ रन बनायो ।  
इंग्ल्याण्डका जेम्स टेलरले नट आउट ९८ रन बनाए पनि उनलाई साथ दिने अर्को खेलाडी नहुँदा टिमलाई जिताउन सकेनन् ।  क्रिश वेक्स ३७ र इयान बोल ३६ रनमा आउट भए । अष्ट्रेलियाका मिचेल मार्सले ९ ओभर बलिङ गर्दै ३३ रन दिएर ५ विकेट लिए । यसअघि मेलबर्नमा टस हारेर ब्याटिङ्ग गरेको अष्ट्रेलियाले ५० ओभरमा ९ विकेट गुमाएर ३ सय ४२ रन बनायो । अष्ट्रेलियालाई विशाल योगफलमा पुर्‍याउन एरोन फिन्चले १ सय ३५ रन बनाए । १ सय २८ बल खेलेका फिन्चले १२ चौका र ३ छक्का सहित रन आउट हुनुअघि १ सय ३५ रन बनाए ।
त्यस्तै ग्लेन म्याक्सवेलले आक्रामक रुपमा ६६ रन बटुले भने जर्ज बेल्लीले ५५ रन बनाए ।  ४० बलमा ६६ रन बनाउने क्रममा म्याक्सवेलले ११ चौका हानेको थिए । यस्तै ब्राड हेडिनले १४ बलमा ३१ रनको आक्रामक इनिङ्ग खेले । ७० रन बनाउँदा ३ विकेट गुमाएको अष्ट्रेलियालाई फिन्च र बेल्लीले सम्हालेका थिए । उनीहरुले चौथो विकेटका लागि १ सय ४६ रनको साझेदारी गरेका थिए ।
इग्ल्याण्डका स्टेभेन फिनले ह्याट्रिक सहित ५ विकेट लिए भने स्टुवार्ड ब्रोडको नाममा २ विकेट रह्यो । शनिबार नै भएको खेलमा अर्को आयोजक टिम न्युजिल्याण्डले श्रीलंकालाई हराएको थियो । अष्ट्रेलियाले आउँदो शनिबार बंगलादेशसँग खेल्ने छ भने इंग्ल्याण्डले शुक्रबार न्युजिल्याण्डसँग खेल्ने छ ।
