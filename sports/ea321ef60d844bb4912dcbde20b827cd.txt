पारस खेल्ने, सुवासको सम्भावना कम

काठमाडौ, पुस २८ – नेपालले विश्वकप क्रिकेटको छनोट खेल खेल्न केही घण्टामात्र बाँकी हुँदा कप्तान पारस खड्काले खेल्लान् कि नखेल्लान् भन्ने धेरैलाई कौतुहल छ ।
तर नेपाल क्रिकेट संघ क्यान निकट श्रोतका अनुसार पारसले खेल्ने लगभग पक्कापक्की जस्तै छ । अभ्यास खेलका क्रममा चोट लागेपछि केन्या र नामिवियाविरुद्धको खेलमा मैदान नउत्रेका पारसले युएइसंग खेल्ने टुंगो लागेको क्रिकेट संघ क्यानको श्रोतले जनाएको छ ।
तर विकेटकिपर÷ओपनर सुवास खकुरेलले भने भोली खेल्ने सम्भावना कममात्र छ । खकुरेल ज्वरोले थलिएका छन् । ब्याटिङ बलिङ र ब्यवस्थापनमा कुशल क्षमता प्रमाणित गराइसकेका पारसको पुनरागमनले नेपाली टोलीमा मनोवैज्ञानिक प्रभाव पार्नेछ ।
पारस टीमका सवैभन्दा ठुलो भरोसा र विपक्षीका लागि सवैभन्दा ठुलो टाउको दुखाइका पात्र हुन् । सुवासको ठाउँ भोली महेश क्षेत्रीले लिनेछन् । अभ्यास खेलमा औषत प्रदर्शन गरेका महेशसंग ओपनिङ साझेदारी लम्ब्याउनुपर्ने र विकेट किपिङमा पनि राम्रो गर्नुपर्ने जिम्मेवारी हुनेछ ।
नेपाली राष्ट्रिय टीमले विश्वकप क्रिकेटको छनोट  खेल थाल्ने तरखरमा रहँदा नेपाली क्रिकेट समर्थकहरु टीमलाई अनेक तरहले हौसला दिइरहेका छन् । पछिल्लो समय एकपछि अर्को सफलता हासिल गर्दै आएको नेपाली टोलीले एकदिवसीय विश्वकप छनोट खेलेर अर्को खुशी दिने विश्वास निकै झ्यांगिएको छ ।
