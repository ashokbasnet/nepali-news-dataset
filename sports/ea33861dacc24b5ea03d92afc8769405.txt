पोर्चुगललाई चिन्ता : यस्ता छन् वेल्सको युरो कप जित्न सक्ने विशेषता

असार २१ – वेल्स पहिलो सहभागितामै युरो कप फुटबलको अन्तिम चारसम्म आएको छ । वेल्सले यसपटकको उपाधि उचाल्ने समेत धेरैले विश्लेषण गरेका छन् । 
युरोपियन फुटबलको प्रशासकीय निकाय युइएफएले युरोकपमा प्रत्येक टिमका लागि सम्वाददाता नियुक्त गरेको छ । वेल्सका टिम सम्वाददाता मार्क पिटम्यान हुन् । पिटम्यानले क्रिस कोलेम्यानको ड्रयागन टिम (वेल्स) ले उपाधि जित्न सक्ने कारण प्रस्तुत गरेका छन् । 
१) ग्यारेथ बेल
वेल्सको सबैभन्दा बलियोपक्ष भनेको उसँग रियल मड्रिडका फरवार्ड ग्यारेथ बेल छन् । राष्ट्रिय टिमबाट खेल्दा बेलमा अहंकार शून्य हुन्छ र जित्ने चाहना उच्च । बेलको लगाव र अघि बढ्ने उत्कठ चाहना समग्र टिमका लागि प्रेरणा बन्ने गरेको छ । उनले आफ्नो विश्वस्तरीय क्षमताका कारण धेरै खेलमा आफ्ना फरक फरक क्षमता प्रदर्शन गरेका छन् । उनले बेल्जियमसँगको क्वाटरफाइनलमा ३-१ को जितमा एक गोल पनि गरेनन् तर वेल्सले रेड डेभिल्स बेल्जियमलाई बेल बिना हराउन सक्ने थिएन । विश्वको उत्कृष्ट क्लबको अनुभवले उनमा वेल्सलाई युरोकपको उपाधिसम्म पुर्‍याउने क्षमता विकास भएको छ । 
२) रणनीतिक वेल्स 
क्लबका प्रशिक्षकले विश्वका राम्रा खेलाडी उपलब्ध हुने भएकाले आवश्यकता अनुसार टिमलाई व्यवस्थित गर्न सक्छन् । तर राष्ट्रिय टिमको कुरा गर्दा उपलब्ध खेलाडीलाई नै रणनीतिक रुपले प्रयोग गरेर टिमलाई व्यवस्थित गर्नुपर्छ । वेल्सका प्रशिक्षक क्रिस कोलेम्यानले केही स्टार खेलाडी तथा धेरै इंग्ल्याण्डको तल्लो लिगका खेलाडीलाई टिममा फाइन ट्युन दिएका छन् । उनीसँग टिमलाई विपक्षीलाई सामना गर्न सक्ने बनाउने खुबी छ । 
३) समर्थक (रेड वाल) को साथ
फ्रान्सको सडक अहिले वेल्सका समर्थकले भरिएको छ । टिमको प्रत्येक सफलतामा उनीहरुले खुलेर साथ दिएका छन् । हौसला प्रदान गरेका छन् । यसले गर्दा टिमका खेलाडीमा उत्साह बढेको छ । राष्ट्रिय गान, गोल सेलिब्रेसन तथा खेलपछि रंगशालाको वातावरण उत्साहमय बनाउन वेल्सका समर्थक तल्लिन छन् । यसले वेल्स टिम मानसिक र भावनात्मक रुपमा बलियो बनेको छ । 
– स्रोत : युइएफए
