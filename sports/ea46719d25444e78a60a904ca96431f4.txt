रोनाल्डो : यसरी कीर्तिमान तोड्ने मेरो चाहना होइन

असार ५ – पोर्चुगिजको धेरै बसोबास रहेको पेरिसमा भएको खेलमा पोर्चुगलले सोचे जस्तो नजिता निकाल्न सकेन । राम्रो अवसर सृजना गरेर पनि गोल गर्न नसक्दा अस्ट्रियासँग गोलरहित बराबरीमा रोकिन बाध्य भयो । तर हंगेरीसँगको अन्तिम खेल जित्न सके अन्तिम १६ मा पुग्ने सम्भावना कायम छ, पोर्चुगलको । तर अस्ट्रिया भने गोलरहित बराबरी खेलेर पनि बलियो अवस्थामा छ ।
क्रिष्टियानो रोनाल्डो (पोर्चुगलका कप्तान)
लुइस फिगोको कीर्तिमान भंग गरेर त्यो आफ्नो नाममा लेखाउनु गर्वको कुरा हो । राष्ट्रिय टिमबाट सर्वाधिक सहभागिता र राष्ट्रिय टिमको सर्वाधिक गोलकर्ताको नाताले पनि यो खेलमा गोल गर्नु पर्ने थियो । पेनाल्टीसहित केही राम्रा अवसर सृजना गरेपनि गोल गर्न सकिन । मैले यस किसिमले कीर्तिमान तोड्न वा आफ्नो नाममा लेखाउन चाहेको थिइन । हामी जित्न चाहन्थ्यौं । अस्ट्रियासँगको नतिजा हामीले चाहेको होइन । राम्रा अवसर सृजना गरेपनि हामीले त्यसलाई फिनिसिङ गर्न सकेनौं । तर यो फुटबल हो, यस्तो भइरहन्छ । हामीलाई विश्वासको खाँचो छ, हामीलाई समर्थन गर्ने सबैलाई धन्यवाद दिन चाहन्छु । हंगेरीसँगको खेल जित्यौं भने हामी अन्तिम १६ मा छनौट हुने सम्भावना छ । त्यसैका लागि आशा गरौं ।
फर्नान्डो सान्टोस (पोर्चुगलका प्रशिक्षक)
मलाई लाग्छ हामी अहिले निकै कठिन समयमा छौं, त्यसैले हामीले दुःखमा मलमसम्म लगाउन सकेका छैनौं । अब बुधबार हुने हंगेरीसँगको खेल हाम्रा लागि फाइनल जस्तै हो । हामी अब त्यही खेलका लागि फोकस भएका छौं । हामी गुमाएको अवसरका बारेमा सोच्न चाहँदैनौं । फेएर अनफेएर  जे भएपनि यो फुटबल हो । अस्ट्रियासँगको खेले निकै गम्भीर थियो । धेरै अवसर सृजना गरेपनि त्यसलाई पूर्णता दिन भने सकेनौं ।
मार्सेल कोल्लेर (अस्ट्रियाका प्रशिक्षक)
हामी अझै पनि छनौटको सपना देख्न सक्ने अवस्थामा छैनौं । अब आउँदो खेल के हुन्छ, त्यसले निर्धाणर गर्नेछ । हामी आउँदो खेलमा ध्यान केन्द्रित गर्न चाहन्छौं । हाम्रो सम्भावना  छ तर यसले मात्रै पुग्दैन । जित अनिवार्य छ ।
जोएओ मोउटिन्हो (पोर्चुगलका मिडफिल्डर तथा म्यान अफ द म्याच)
हामी शीर्ष स्थानमा थियौं, उनीहरु भन्दा हामी उत्कृष्ट टिम थियौं । तर यो उत्कृष्टतालाई हामीले गोलमा परिणत गर्न सकेनौं । हामी जित हान्थ्यौं, हामी सबैको व्यक्तिगत क्षमता राम्रो छ, टिमका सबै खेलाडीले जित चाहन्छन्, तर चाहे अनुसार भएन । दुवै खेलमा धेरै अवसर सृजना गरेर पनि त्यसलाई गोलमा परिणत गर्न नसक्नु हाम्रा लागि घातक बन्यो । हंगेरीसँगको खेल हाम्रा लागि सबथोक हो र हामी त्यो खेलमा सम्पूर्ण प्रयास गर्ने छौं ।
रोबर्ट अलमेर (अस्ट्रियाका गोलरक्षक)
हामी सबै खुसी छौं, किनकी हामीले एक अंक जोडेका छौं । यो निकै कठिन खेल थियो । टिमलाई चाहिएको अवस्थामा मैले राम्रो प्रदर्शन गर्न सकेँ । हामी यो खेलबाट पाएको एक अंकबाट खुसी छौं र अब समूहको अन्तिम खेलमा आइसल्याण्डलाई हराउन चाहन्छौं । हाम्रो टिम संगठन राम्रो थियो । यसैले पोर्चुगललाई समस्यामा पार्न सक्यौं ।
– स्रोत : युइएफए
