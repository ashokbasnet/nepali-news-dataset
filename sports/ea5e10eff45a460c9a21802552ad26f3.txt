पारस खड्काको टिम धनगढीले जित्यो डीपीएल, पायो १५ लाख

कैलालीको धनगढीस्थित सेती अञ्चल प्रहरी कार्यालयको मैदानमा शनिबार भएको फाइनल खेलमा शरद भेषावकरको कप्तानीमा रहेको विराटनगर किंग्सलाई ६२ रनले हराउँदै पारस खड्काको टिम धनगढीले उपाधि जितेको हो ।

खेलमा टस जितेर पहिले ब्याटिङ गरेको धनगढीले पूरा ओभर खेल्दै ५ विकेट गुमाएर १५९ रन बनाएको थियो । धनगढीका लागि आरिफ शेखले सर्वाधिक ५४ रन जोडे ।

प्रतियोगिताकै ‘फास्टेस्ट’ अर्धशतक बनाउनेक्रममा आरिफले ३० बलमा ५४ रन जोडे ।

यसैगरी, अमरसिंह राउटेलाले अविजित ३१ रन जोड्दा कप्तान पारस खड्काले २९ रनको योगदान दिए ।

विस्फोटक ब्याटिङ गरेका आरिफ र राउटेलाले पाँचौ विकेटका लागि २४ बलमा ६३ रनको साझेदारी गरेका थिए ।

बलिङतर्फ विराटनगरका सुशील कँडेलले २ विकेट लिए ।

जवाफमा १६० रनको लक्ष्य पछ्याएको विराटनगरले १८ ओभर १ बलमा अलआउट हुनुपूर्व ९७ रनमात्रै बनाउन सक्यो ।

विराटनगरका लागि अमित श्रेष्ठले २७ बलमा २६ रन जोड्नुबाहेक अरु कुनैपनि ब्याट्सम्यान क्रिजमा टिक्न सकेनन् ।

विराटनगरलाई सस्तैमा समेट्न धनगढीका सुशन भारीले ४ ओभरमा १८ रन खर्चेर ३ विकेट लिए । यसैगरी, आरिफ शेख र सौरभ खनालले २/२ विकेट लिए ।

जितसँगै पारस खड्काको टिम धनगढीले १५ लाख रुपैयाँ पुरस्कार हात पार्‍यो भने उपविजेतामा समेटिएको विराटनगरले ७ लाख रुपैयाँमा चित्त बुझायो ।

‘म्यान अफ द सिरिज’ बनेका विराटनगरका सुशील कँडेलले २०० सीसीको अपाचे मोटरसाइकल जितेका छन् ।
