विश्वकपको बेला ब्राजिलमा डेंगुको खतरा

जेठ १७ – विश्वकप फुटबल सञ्चालन हुने ब्राजिलमा डेंगुको महामारीको जोखिम बढेको छ ।
विश्वकपका खेल सञ्चालन हुने क्याम्पिनास, नाटल, फोर्टालेजा र रेसिफमा लामखुट्टेबाट सर्ने डेंगुको खतरा उच्च रहेको समाचार संस्था एएफपीले जनाएको छ । प्रतियोगिता सुरु हुन केही दिन मात्र बाँकी हुँदा क्याम्पिनासमा लामखुट्टे नियन्त्रणका लागि ठूलो जनशक्ति परिचालन गरिएको छ ।
देशको दक्षिणपूर्वी शहर क्याम्पिनासमा यो वर्ष डेंगुका कारण ३ जनाको ज्यान गैसकेको छ भने ३२ हजारभन्दा बढी बिरामी परेका छन् । यो सन् २००७ यताकै सबैभन्दा बढी हो । डेंगुको महामारी फैलिन सक्ने संभावनालाई मध्यनजर गर्दै  विमानस्थल, प्रशिक्षण केन्द्र, होटललगायतका सार्वजनिक क्षेत्रमा लामखुट्टे नियन्त्रणमा विशेष जोड दिइएको छ भने फोहोरमैला हटाउन सेना समेत परिचालन गरिएको छ ।
विश्व स्वास्थ्य संगठनले पनि विश्वकपको समयमा डेंगुको महामारी फैलिनसक्नेतर्फ सचेत गराउँदै लामखुट्टेको टोकाइबाट बच्न झ्यालढोका बन्द गरेर बस्ने, लामखुट्टे नियन्त्रण गर्ने धुप बाल्ने साथै अनावश्यक रुपमा खुला ठाउँमा नबस्न सुझाव दिएको छ ।
