म्यानचेस्टर सिटीको कीर्तिमानी १२ औं जित, ९६ औं मिनेटको गोल बन्यो निर्णायक

मंसिर १४ – इंग्लिस प्रिमिर लिग फुटबलको लिडर म्यानचेस्टर सिटीले लिगमा लगातार १२ औं जित दर्ता गर्दै कीर्तिमान बनाएको छ । लिगमा क्लबको कीर्तिमानी लगातार १२ औं जित दर्ता गर्ने क्रममा लिडर म्यानचेस्टर सिटीले बुधबार राति भएको खेलमा साउथह्याम्पटनलाई २–१ ले हरायो । यो कीर्तिमानी जितमा इन्जुरी समयको छैटौं मिनेटमा रहिम स्ट्रर्लिङले गरेको गोल निर्णायक बन्यो । पहिलो हाफमा गोल रहित भएको खेलमा ४७ औं मिनेटमा केविन डि ब्राउनले गोल गर्दै घरेलु टोली म्यानचेस्टर सिटीलाई अग्रता दिलाए । तर ७५ औं मिनेटमा रोमेउले साउथह्याम्पटनका लागि बराबरी गोल फर्काए । इन्जुरी समयको छैटौं मिनेटमा स्ट्रर्लिङले गोल गरेपछि म्यानचेस्टर सिटीले क्लबको इतिहारमा कीर्तिमानी १२ औं जित निकाल्यो । जितपछि सिटीले दोस्रो स्थानको म्यानचेस्टर युनाइटेडसँगको अंक दूरी फेरि ८ कायम गरेको छ । सिटीको १४ खेलबाट ४० अंक भएको छ भने युनाइटेडको ३२ अंक छ । १४ खेलबाट १६ अंकसहित साउथह्याम्पटन ११ औं स्थानमा छ ।
