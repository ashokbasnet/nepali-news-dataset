रियल मड्रिड प्रतियोगिताबाटै बाहिरियो

मंसिर १९ – रियल मड्रिड कोपा डेल रे फुटबल प्रतियोगिताबाट बाहिरिएको छ । गएको बुधबार रातिको खेलमा अयोग्य खेलाडी खेलाएकाले रियल मड्रिड प्रतियोगिताबाट बाहिरिएको हो ।
गएको बुधबार राति  अन्तिम १६ प्रवेशका लागि काडीसँगको पहिलो लेगमा रियल मड्रिड ३–१ ले विजयी भएको थियो । त्यो खेलमा तेस्रो मिनेटमा नै गोल गर्दै रियललाई सुरुवाती अग्रता दिलाउने डेनिस चेरिसेभ अयोग्य रहेको प्रमाणित भएपछि रियल प्रतियोगिताबाट बाहिरिएको हो । चेरिसेभमाथि एक खेलको प्रतिबन्ध लागेको र प्रतिबन्ध रहेकै बेला उनालाई रियलले खेलाएको स्पेनिस सञ्चार माध्यमले जनाएका छन् । यो निर्णयका बारेमा उचित कदम चाल्ने रियल मड्रिडले जनाएको छ ।
१९ पटकसम्म कोपा डेल रेको उपाधि जितेको रियलले पछिल्लो पटक सन् २०१४ मा उपाधि जितेको थियो । रियलले ६ हजार एक युरो पनि जरिवाना तिर्नु पर्ने भएको छ । स्पेसिन फुटबल फेडेरेशनले चेरिसेभलाई प्रतिबन्धका बारेमा व्यक्तिगत रुपमा जानकारी नगराएकाले यस्तो भएको रियल मड्रिडले जनाएको छ । रियल मड्रिडले फेडेरेशनको निर्णय विरुद्ध अपिल गर्न पनि पाउनेछ ।
– एजेन्सीको सहयोगमा
