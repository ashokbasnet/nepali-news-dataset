टेबल टेनिसमा पदक जित्ने खेलाडी सम्मानित

काठमाडौं, साउन १४ - अखिल नेपाल टेबलटेनिस संघले दक्षिण एसियाली जुनियर टेबलटेनिसका पदक विजेता खेलाडीलाई सोमबार सम्मान गरेको छ ।
भारतको नयाँ दिल्लीमा साउन ५ देखि ७ गतेसम्म भएको प्रतियोगिताको विभिन्न स्पर्धामा काश्य जित्न सफल खेलाडी सम्मानित भएका हुन् । प्रतियोगितामा नेपालले ७ काश्य पदक जितेको थियो ।
जुनियर ब्वाइज टिम इभेन्टमा मणि लामा, पियूश अवाल र निहाल श्रेष्ठ तथा जुनियर गर्ल्स टिममा मनीता चित्रकार, काजोल रौनियार र सुनीता लामाले काश्य जिते । ब्वाइज र गर्ल्स दुवै नेपाली टिमले बंगलादेशलाई समान ३–१ को नतिजामा हराएका थिए ।
क्याडेटतर्फ ब्वाइज टिम इभेन्टमा कृष्ण थापा मगर र स्यान्टु श्रेष्ठ तथा गर्ल्स टिममा सोनु थापा मगर र गीता अर्याले काश्य प्राप्त गर्न सफल भए । जुनियर डबल्सको ब्वाइजमा पीयूश र मणि तथा गर्ल्समा काजोल र मनीताले तेश्रो स्थान हासिल गरे ।
त्यस्तै जुनियर ब्वाइज सिंगल्समा पीयूशले काश्य जिते । उनले श्रीलंकाका खेलाडीलाई ४–३ को सेटमा पन्छाएका थिए । प्रतियोगितामा जुनियरतर्फ ३-३ तथा क्याडेटमा २-२ ब्वाइज र गर्ल्स गरी १० खेलाडीले प्रतिस्पर्धा गरेका थिए ।
पदक विजेतालाई राष्ट्रिय खेलकुद परिषद्का सदस्य–सचिव युवराज लामाले प्रशंसापत्र प्रदान गरी सम्मान गरे । कार्यक्रममा सदस्य–सचिव लामाले यो सफलतालाई प्रारम्भ सम्झेर खेलाडीले अझ राम्रो नतिजा हासिल गर्न थप मेहनत गर्नुपर्ने आवश्यकता रहेको बताए । टेबलटेनिस संघका अध्यक्ष चतुरानन्द राजवैद्यले लगानी र अवसर पाए नेपाली खेलाडीले दक्षिण एसियाली प्रतियोगितामा अझ राम्रो गर्न सक्ने विश्वास व्यक्त गरे ।
