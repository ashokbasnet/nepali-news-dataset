लिसेस्टर वेष्ट ब्रोमसँग बराबरीमा रोकियो

फागुन १९ – इंग्लिस प्रिमियर लिगको शीर्ष स्थानमा रहेको लिसेस्टर सिटी बराबरीमा रोकिएको छ । प्रिमियर लिग अन्तर्गत मंगलबार राति भएको खेलमा लिसेस्टर सिटी वेष्ट ब्रोमसँग २–२ को बराबरीमा रोकिएको हो । लिसेस्टरका लागि ड्यानी ड्रिङकवाटर र एण्डी किङले एक एक गोल गरे । वेष्ट ब्रोमका लागि सालोमोन रोनडन र क्रेग गार्डनरले एक एक गोल गरे । ११ औं मिनेटमा रोनडनको गोलबाट वेष्ट ब्रोमले सुरुवाती अग्रता लियो । ३० औं मिनेटमा ड्रिङकवाटरले लिसेस्टरका लागि बराबरी गोल फर्काए । पहिलो हाफको अन्तिममा किङले गोल गर्दै लिसेस्टरलाई २–१ को अग्रता दिलाए । तर दोस्रो हाफको पाँचौं मिनेटमा नै गार्डनरले वेष्ट ब्रोमका लागि बराबरी गोल फर्काए । त्यसपछि दुवै तर्फबाट गोल हुन नसकेपछि खेल २–२ को बराबरीमा सकियो । बराबरीपछि लिसेस्टरको २८ खेलबाट ५७ अंक भएको छ । बुधबार राति हुने खेलमा टोटनह्यामले वेष्ट ह्यामलाई हराए उसको पनि २८ खेलबाट ५७ अंक नै हुनेछ र गोल अन्तरका आधारमा शीर्ष स्थानमा उक्लिने छ । २८ खेलबाट ३६ अंक जोडेको वेष्ट ब्रोम १३ औं स्थानमा छ । यस्तै मंगलबार राति नै भएको खेलमा क्रिष्टल प्यालेस र सन्डरल्याण्डले पनि २–२ को बराबरी खेले । २८ खेलबाट २४ अंक जोडेको सन्डरल्याण्ड रेलिगेशन जोनबाट माथि छ भने समान २८ खेलबाट ३३ अंक रहेको क्रिष्टल प्यालेस १४ औं स्थानमा छ । 
– एजेन्सीको सहयोगमा
