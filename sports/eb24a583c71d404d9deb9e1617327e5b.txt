मिसन वर्ल्डकप २०१९ को तयारीका लागि समिति गठन

काठमाडौं, माघ २९ - नेपाल क्रिकेट संघ क्यानले आउँदो फागुन २४ गतेदेखि राष्ट्रिय क्रिकेट प्रतियोगिता गर्ने भएको छ । क्यानको बोर्ड बैठकले फागुन २४ गतेदेखि सिनियर राष्ट्रिय पुरुष एकदिवसीय तथा ट्वेन्टी ट्वेन्टी क्रिकेट प्रतियोगिता गर्ने निर्णय गरेको हो ।
त्यसअघि फागनु १२ गतेदेखि अन्तर स्कुल राष्ट्रिय महिला क्रिकेट प्रतियोगिता सर्लाहीको हरिवन र सिराहाको लहानमा गर्ने क्यानले निर्णय गरेको छ । फागुन २४ देखि सुरु हुने राष्ट्रिय क्रिकेटमा एकदिवसीय प्रतियोगिता सकिएपछि ट्वेन्टी ट्वेन्टी प्रतियोगिता हुने क्यानका कायममुकायम महासचिव उत्तम कर्माचार्यले जानकारी दिनुभयो ।
त्यसैगरि क्यानले एक वर्षको लागि १९ बर्षमुनिको राष्ट्रिय टीमको प्रशिक्षकमा जगत टमटा र महिला टिमको प्रशिक्षकमा श्यामसङ्ग थापालाई नियुक्त गरेको छ । क्यानले मिसन वर्ल्डकप २०१९ उद्देश्य अनुसार तयारी गर्न कार्यवहाक अध्यक्ष दिपक कोइरालाको संयोजकत्वमा ८ सदस्यीय समिति बनाएको छ ।
बैठकले दिपक कोइरालालाई कार्य सम्पादन समितिको संयोजक तोकेको छ भने केशव घिमिरेलाई विकास समिति, रामचन्द्र शर्मालाई अनुशासन समिति, उत्तमकुमार कर्माचार्यलाई प्राविधिक समिति, शैलेश कुमार चौधरीलाई आर्थिक समिति र श्रीनिवाश राणालाई ईभेन्ट समितिको संयोजक तोकेको छ ।
