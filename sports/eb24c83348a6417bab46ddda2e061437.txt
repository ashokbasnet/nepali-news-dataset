ट्वेन्टी–ट्वेन्टी विश्वकप : यस्तो थियो अन्तिम ओभर

चैत ११ – आइसिसी ट्वेन्टी–ट्वेन्टी विश्वकप अन्तर्गत बुधबार राति बैंग्लोरमा भएको निकै रोमाञ्चक खेलमा भारतले बंगलादेशलाई एक रनले हराएको छ । चिन्नास्वामी रंगशालालमा लक्ष्य पछ्याउँदै ब्याटिङ गरेको टिम हारेको यो पहिलो पटक हो । यो खेलको अन्तिम ओभर निकै रोमाञ्चक थियो । एक सय ४७ रनको लक्ष्य पछ्याएको बंगलादेशलाई अन्तिम ओभरमा ११ रन चाहिएको थियो र उसँग चार विकेट बाँकी थियो । भारतीय कप्तान महेन्द्रसिंह धोनीले युवा बलर हार्दिक पाण्डेयमाथि विश्वास गरेर बलिङको जिम्ममा दिए । अन्तिम ओभरको पहिलो बलमा महमूदुल्लाहले एक रन लिएर स्ट्राइक मुशफिकुर रहिमलाई दिए । मुशफिकुरले दोस्रो तथा तेस्रो बलमा लगातार दुई चौका प्रहार गरे । त्यसपछि खेल बंगलादेशको पक्षमा देखियो । बंगादेशका समर्थक हुटिङ गर्न लागे । बंगलादेशलाई जितका लागि तीन बलमा दुई रन चाहिएको थियो । तर चौथो र पाँचौं बलमा हार्दिक पाण्डेयले मुशफिकुर र महमूदुल्लाहलाई क्याच आउट गराए । दुवै ब्याट्सम्यान ठूलो शट खेल्ने आशमा बल हावामा उडाए, फिल्डरले कुनै गल्ती बिना क्याच गरे । अन्तिम बलमा बंगलादेशलाई जित्नका लागि दुई रन चाहियो । अन्तिम बलमा शुवागता होमा बीट भए र एक रन लिने प्रयासमा मुस्ताफिजुर रहमानलाई धोनीले रन आउट गराए । बंगादेशले पूरै २० ओभरमा ९ विकेट गुमाएर एक सय ४५ रन बनायो । अन्तिम ओभरको सुरुमा जितिसके जस्तो देखिएको खेल बंगलादेशले गुमायो । 
– एजेन्सीको सहयोगमा
