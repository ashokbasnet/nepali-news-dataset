खेलाडी नै अघि सरे कभर्डहल बनाउन

नवलपरासी, मंसिर ३० - व्यवस्थित खेलका लागि कभर्डहल नभएपछि नवलपरासीका खेलाडीहरु कभर्ड हल बनाउन अघि सरेका छन् । 

२१ बर्ष अगाडि खेलकुदको विकास लागि दर्ता भएको क्लबको आफ्नै जग्गा भए पनि कभर्डहल निर्माण हुन सकेको थिएन । सबै तिर गुहार्दा  काम नभएकाले खेलाडीहरु आफै हल निर्माणमा लागिपरेका हुन् ।

 

नवलपरासीको कावासोतीमा रहेको योङ स्टार क्लबले हल निर्माणका लागि चार हजार चार सय वर्ग मिटर जग्गामा काम थालेको छ । खेलाडीले चन्दा उठाएर निर्माणको काम थालेका हुन् ।

क्लबका मार्फत राष्ट्रिय स्तरमा थुप्रै खेलाडी तयार भए पनि अभ्यासका लागि गतिलो ठाउँ नहुँदाको दुख सम्झेर आफै निर्माणमा लागि परेको क्लबका सल्लाहकार एवं ब्याडमिन्टन खेलाडी मेहेन्द्र श्रेष्ठले बताउनुभयो ।

एक करोड ६३ लाख रुपैयाँको इष्टमेट सहित पिल्लर उठाउने काम थालिएको योङ स्टार क्लबका अध्यक्ष सेतबहादुर पुनले बताउनुभयो । विदेशमा रहेका पुर्वखेलाडी यस क्षेत्रका निजामति कर्मचारी र अन्य क्षेत्रका बिशिष्ट ब्यक्तिहरुसंग अािर्थक सहयोग संकलन अभियान थालिएको  उहाँले बताउनुभयो ।

जिल्ला विकास समिति, जिल्ला खेलकुद विकास समिति, युवा तथा खेलकुद मन्त्रालय, राष्ट्रिय खेलकुद परिषद् सम्म कभर्डहल निर्माणको प्रस्तावना पेस गर्दा कुनै सुनुवाई नभएपछि खेलाडीले हल बनाउन लागेका हुन् ।

गाउँबाट विदेश गएकाहरु संग पनि खेलाडीहरुले सहयोग संकलन अभियान बनाएका छन् । भलिवल, कपर्दी, ब्याडमिन्टनमा  जिल्लामा उत्कृष्ट खेलाडी रहेका छन् । फुटवलको क्षेत्रमा मोफसल कै अग्रणी रहेको छ ।
