श्रीलंकाले बनायो इतिहास, अष्ट्रेलिया ह्वाइट वास

भदौ १ – इतिहास श्रीलंकन टिमको पक्षमा थिएन । त्यसैले उनीहरुले आफ्ना लागि नयाँ इतिहास बनाए । अष्ट्रेलिया र श्रीलंकाबिचको ३३ वर्षे लामो क्रिकेट इतिहासमा एउटा मात्र टेष्ट क्रिकेटमा विजयी भएको श्रीलंकाले अहिले अष्ट्रेलियासँगको तीन खेलको टेष्ट श्रृखंला जितेर ह्वाइट वास गरेको छ । श्रीलंकन क्रिकेटमा सबैभन्दा भरपर्दा ब्याट्सम्यान कुमार साङ्गाकाराले अष्टेलियासँग खेलेको १ सय ३४ खेल पनि सन्तोषजनक रहेन । तर वर्तमान श्रीलंकाको पक्षमा छ । श्रीलंकन स्पीनर रंगना हेराथ अहिलेको जितमा हिरो बने । ३८ वर्षे हेराथ २१ वर्षे स्फुर्तिमा देखा परे र तीन खेलको श्रृंखला आफ्नो पक्षमा पारे । तीन खेलमा उनले २८ विकेट लिए । अन्तिम टेष्टको अन्तिम दिन बुधबार हेराथले ६४ रन खर्चेर ७ विकेट लिए । श्रीलंकाले अन्तिम टेष्टमा अष्ट्रेलियालाई १ सय ६३ रनले हरायो । अन्तिम टेष्टको पहिलो पालीमा श्रीलंकाले ३ सय ५५ रन बनाएको थियो । अष्टेलियालाई पहिलो पालीमा ३ सय ७९ रनमा समेटेको श्रीलंकाले आफ्नो दोस्रो पालीमा ३ सय ४७ रन बनायो । ३ सय २४ रनको लक्ष्य पछ्याएको अष्ट्रेलियालाई १ सय ६० रनमा समेटेर श्रीलंकाले श्रृखंला नै आफ्नो पक्षमा पारेको हो । श्रीलंका अष्ट्रेलियासँगको पहिलो टेष्टमा १ सय ६ रनले र दोस्रोमा २ सय २९ रनले विजयी भएको थियो । श्रीलंकाले सन् १९९९ पछि यसैपटक अष्ट्रेलियालाई टेष्ट क्रिकेटमा जितेको हो । त्यसबेला एक खेल जितेको श्रीलंका अहिले श्रृंखला नै आफ्नो पक्षमा पार्न सफल भयो ।
