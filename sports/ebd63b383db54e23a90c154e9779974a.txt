अग्युरोको १ सय १ औं गोल, म्यानचेस्टर सिटीले आर्सनललाई पछि पार्‍यो

वैशाख ११ – म्यानचेस्टर सिटी इंग्लिस प्रिमियर लिगको तेस्रो स्थानमा उक्लिएको छ । शनिबार बेलुका भएको खेलमा स्टोक सिटीलाई ४–० ले हराएर म्यानचेस्टर सिटी तेस्रो स्थानमा उक्लिएको हो । ३५ औं मिनेटमा फर्नान्डोले गोल गर्दै सिटीलाई सुरुवाती अग्रता दिलाए । ४३ औं मिनेटमा पाएको पेनाल्टीको अवसरलाई सदुपयोग गर्दै सर्जियो अग्युरोले सिटीको अग्रता दोब्बर पारे । प्रिमियर लिगमा अग्युरोको यो एक सय एकऔं गोल हो । स्टोक सिटीका रायन शावक्रसले म्यानचेस्टर सिटीका केलिची इहेनाचोलाई फउल गरेपछि पाएको पेनाल्टीमा अग्युरोले गोल गरेका हुन् । पहिलो हाफमा २–० को अग्रता लिएको सिटीका लागि ६४ औं मिनेटमा इहेनाचोले व्यक्तिगत पहिलो गोल गर्दै अग्रता ३–० मा पुर्‍याए । ७४ औं मिनेटमा इहेनाचोले व्यक्तिगत दोस्रो गोल गरेपछि सिटीले ४–० को शानदार जित सुनिश्चित गर्‍यो । जितपछि सिटीको लिगका तीन खेल बाँकी हुँदा ६४ अंक भएको छ । एक खेल कम खेलेको आर्सनलको ६३ अंक छ । म्यानचेस्टर सिटी शीर्ष स्थानको लिसेस्टर सिटी भन्दा ९ तथा दोस्रो स्थानको टोटनह्याम भन्दा चार अंकले पछि छ ।
– एजेन्सीको सहयोगमा
