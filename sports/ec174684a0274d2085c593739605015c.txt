मंसिर १४ देखि ए डिभिजन लिग, काठमाडौं, नवलपरासी र मकवानपुरमा फुटबल मैदान बनाइने

काठमाडौं, साउन ३२ – मंसिर १४ गतेदेखि ए डिभिजन लिग सुरु गर्ने निर्णय पनि गरेको छ । बुधबार बसेको एन्फा कार्य समितिको बैठकले आउँदो सेप्टेम्बरमा नेपालमा हुने १६ वर्षमुनिको एएफसी च्याम्पियनसिपका लागि साढे ८५ लाख रुपैयाँ वजेट पनि छुट्याएको छ ।  
यस्तै बैठकमा एशियाली फुटबल महासंघ एएफसीको विकास कार्यक्रम अन्तर्गतबाट काठमाडौं, नवलपरासी र मकवानपुरमा एक–एक वटा फुटबल मैदान बनाउने निर्णय पनि गरेको एन्फाले जनाएको छ ।  
थ्री स्टारको क्षतिपूर्तिको विषय विशेष साधारण सभामा लगिने
अखिल नेपाल फुटबल संघ एन्फाको लापरवाहीका कारण एएफसी कपको छनौटमा खेल्न नपाएको थ्रीस्टार क्लबलाई क्षतिपूर्ति दिने विषयलाई विशेष साधारण सभामा लगिने भएको छ । 
एन्फा कार्य समितिको बैठकले थ्रीस्टार क्लबले एएफसी कपको छनौटमा खेल्न नपाएको विषयमा छानबिन गर्न तीन सदस्यीय समिति पनि गठन गरेको छ । वरिष्ठ उपाध्यक्ष मणि कुँवरको संयोजकत्वमा दिनेश व्यञ्जनकार र गणेशबहादुर चन्द सदस्य रहेको समितिले दोषि पत्ता लगाई कारवाहीको सिफारिस पनि गर्ने छ । 
यस्तै समितिले थ्री स्टार क्लवलाई दिने क्षतिपूर्तिको रकम जुटाउने पनि छ । एन्फाले थ्री स्टार क्लवलाई डेढ करोड रुपैयाँ क्षतिपूर्ति दिने सहमति यसअघि नै गरिसकेको छ । कार्य समितिको बैठकमा अधिकांश सदस्यले एन्फाले आफ्नै खाताको रकम क्षतिपूर्ति दिन नपाउने र दोषीलाई कारवाही गर्नु पर्ने माग गरेपछि क्षतिपूर्ति दिने रकम आउने श्रोत खोज्नेसहितको जिम्मेवारी दिएर छानविन समिति गठन गरिएको हो । छानविन समितिले १० दिनमा अध्यक्ष नरेन्द्र श्रेष्ठलाई प्रतिवेदन बुझाउने छ  र यसलाई विशेष साधारणसभामा लगिने छ । 
बैठकले साधारण सभा अक्टोबर ९ तारिखमा र एन्फा कार्यसमितिको चुनाव जनवरी ७ तारिखमा गर्ने निर्णय पनि गरेको छ । यो दुवै मितिलाई एशियाली फुटबल महासंघ एएफसीले सहमति जनाउनु पर्ने छ ।
