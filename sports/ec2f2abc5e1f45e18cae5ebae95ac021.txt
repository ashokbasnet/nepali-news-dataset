डी कक पनि घाइते ! दक्षिण अफ्रिकी टोली थप संकटमा

माघ २२ – भारतसँगको ६ खेलको एकदिवसीय क्रिकेट श्रृङ्खलामा दक्षिण अफ्रिका झन् संकटमा परेको छ । 
दोश्रो एक दिवसीय क्रिकेटमा ओपनर ब्याट्सम्यान तथा विकेटकिपर क्वीन्टन डी कक पनि घाइते भएर बाँकी एकदिवसीय र ट्वेन्टी–ट्वेन्टी क्रिकेट खेल्न नसक्ने भएपछि दक्षिण अफ्रिकी टोली थप संकटमा परेको हो । 
भारतले शुरुवाती दुई खेल जितेर एकदिवसीय श्रृङ्खलामा २–० को अग्रता लिइसकेको छ । अब बुधबार हुने तेश्रो एकदिवसीयमा जित निकाल्न सके भारतलाई श्रृङ्खला गुमाउने डर हुने छैन् । भारतले यसअघि टेस्ट क्रिकेट श्रृङ्खला भने २–१ ले गुमाएको थियो ।
यसअघि चोटकै कारण दक्षिण अफ्रिकी कप्तान फाफ डुप्लेसिस र पूर्वकप्तान तथा मुख्य ब्याट्सम्यान एबी डीभिलियर्स टोलीबाट बाहिरिएका थिए । 
पहिलो एकदिवसीयमा शतक बनाएका कप्तान डुप्लेसिस फिल्डिङका क्रममा औलामा लागेको चोटका कारण टोलीबाट बाहिरिएका हुन् भने डीभिलियर्स तेश्रो टेस्टमै घाइते भएका कारण शुरुवाती तीन खेल गुमाएका थिए । 
दुवै मुख्य व्याट्सम्यान टोलीमा नभएका कारण भारतसँगको दोश्रो एक दिवसीयमा दक्षिण अफ्रिका १ सय १८ रनमै अलआउट भएको थियो । एक दिवसीयमा उसको यो सबैभन्दा सानो स्कोर हो । जुन खेलमा भारत ९ विकेटले विजयी भएको थियो ।
बुधबार केपटाउनमा हुने तेश्रो एक दिवसीयमा कप्तान डुप्लेसिससहित मुख्य ब्याट्सम्यान डी भिलियर्स र विकेटकिपर डी कक दक्षिण अफ्रिकी टोलीमा नहुँदा भारतलाई फाइदा पुग्नेछ ।
बुधबार हुने तेश्रो एक दिवसीय पनि गुमाए र चौथो एक दिवसीयदेखि डी भिलियर्स टिममा फर्किने भएपनि दक्षिण अफ्रिकालाई श्रृङ्खला जित्न असम्भव जस्तै हुनेछ ।
