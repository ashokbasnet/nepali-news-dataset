आइपिएलः पञ्जाबको लगातार चौथो जित

वैशाख १४ – इन्डियन प्रिमियर लिग (आइपिएल) क्रिकेटमा किंग्स इलेभेन पन्जाबले विजय अभियान जारी राखेको छ ।
चौथो जित हासिल गर्ने क्रममा पञ्जाबले शनिबार राती कोलकाता नाइट राइडर्सलाई २३ रनले पराजित गर्‍यो । जितसँगै पञ्जाब ८ अंकका साथ पहिलो स्थानमा कायमै छ ।
पहिले ब्याटिङ गरी १ सय ३२ रन बनाएको पञ्जाबले कोलकातालाई १० बल बाँकी छँदै १ सय ९ रनमा अलआउट गर्‍यो । पञ्जाबलाई जिताउन सन्दिप शर्माले तीन, मिचेल जोन्सन र अक्षर पटेलले समान दुई विकेट लिए । कोलकाताका लागि सूर्यकुमार यादवले  ३४, रोविन उथप्पाले १९ र क्रिस लिनले १३ रन जोड्नुबाहेक अरु ब्याट्सम्यानले दोहोरो रनको स्कोर छुन सकेनन् ।
टस हारेर पहिले ब्याटिङ गरेको पञ्जाबले निर्धारित २० ओभरमा ९ विकेट गुमाएर १ सय ३२ रन जोडेको थियो । उसका लागि विरेन्द्र सेहवागले ३७, ऋषि धवनले नटआउट १९, ग्लेन म्याक्सवेलले १५, ऋद्धिमान साह र डेभिड मिलरले समान १४ रन जोडे । हारपछि चार खेलबाट ४ अंक जोडेको कोलकाता लिगको चौथो स्थानमा छ ।
