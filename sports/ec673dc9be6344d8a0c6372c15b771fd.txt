याया टुरे बने अफ्रिकन वर्ष फुटबलर

मंसिर २६ – याया टुरेले अफ्रिकन वर्ष फुटबलर २०१५ को उपाधि जितेका छन् । बिबिसीले प्रदान गर्दै आएको अवार्डका लागि याया टुरेले सबै भन्दा बढी मत पाएर अफ्रिकन वर्ष फुटबलरको उपाधि जितेका हुन् । ३२ वर्षका आइभरी कोस्टका मिडफिल्डरले दोस्रो पटक यो उपाधि जितेका हुन् । उनी दोस्रो पटक उपाधि जित्ने तेस्रो खेलाडी बनेका छन् । यसअघि नाइजेरियाको नोवान्को कानु र जय जय आकोकाले दुई पटक यो उपाधि जितेका थिए । इंग्लिस क्लब म्यानचेस्ट सिटीबाट व्यावसायिक फुटबल खेल्ने टुरेको पक्षमा फुटबल समर्थकले मत दिएका हुन् । उनले यसअघि सन् २०१३ मा यो उपाधि जितेका थिए । टुरे यासिन ब्राहिमी, पियरे एमरिक औबामायाङ, अन्ड्रे आयु र साडियो मेनलाई पछि पार्दै अफ्रिकन वर्ष फुटबलर बनेका हुन् । उपाधि पाउँदा आफू निकै खुशी भएको टुरेले बताएका छन् । बिबिसीले सन् २००० देखि फुटबल समर्थकको मतको आधारमा एक जना खेलाडीलाई अफ्रिकन वर्ष फुटबलरको उपाधिले सम्मान गर्ने गरेको छ । 
– एजेन्सीको सहयोगमा
