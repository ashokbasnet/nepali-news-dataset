टिमका लागि पूर्ण समर्पित हुन नसकेकैले पद छोडेँ :भिलानोभा

साउन ६ – बार्सिलोनाका प्रशिक्षक टिटो भिलानोभाले आफू टिमका लागि पूर्ण रुपमा समर्पित हुन नसकेकाले पद छोडेको बताएका छन् ।
स्पेनी क्लब बार्सिलोनाले दुई दिन अघि क्यान्सरको उपचार गराईरहेका टिटोले पद छाड्ने घोषणा गरेको थियो ।
सन् २०१२ को डिसेम्बरमा उनको क्यान्सरको शल्यक्रिया गरिएको थियो । उपचार चलिरहेको अवस्थामा आफूले मुख्य प्रशिक्षकका काम पूरा गर्न नसकेकाले पदमा नबसेको टिटोको भनाइ छ । उनले आफ्ना टिमका खेलाडी र सबै सहकर्मीलाई सहयोगका लागि धन्यवाद दिँदै क्लबका लागि सधैं सक्रिय रहने बताएका छन् ।
पाँच वर्षको समय बिताएपछि कुनै पनि प्रशिक्षकका लागि एउटा फुटबल टिमको हिस्सा बन्नु सपना सार्थक भएजस्तै हुने उनको प्रतिक्रिया छ । टिटोले अहिलेको समय आफ्नो व्यवसायीक जीवनलाई परिवर्तन गर्ने र आफ्नो सम्पूर्ण शक्ति रोगसँग लड्नमा केन्द्रीत गर्ने बताएका छन् ।
बार्सिलोनामा रहेको क्षणलाई स्मरणीय अनुभव भन्दै उनले महत्वपूर्ण खेलाडी, कर्मचारी र साथीहरुको समूहलाई छोड्नु सजिलो नभएको बताए । बार्सिलोनाले टिटोको ठाउँमा एक हप्ताभित्र नयाँ प्रशिक्षण घोषणा गर्ने तयारी गरेको छ ।
