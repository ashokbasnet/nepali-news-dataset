फुटबल हस्ती पेलेका बहुमूल्य सामान लिलामीमा

काठमाडौं, जेठ २० । ब्राजिलियन फुटबल हस्ती पेलेका बहुमूल्य सामान लिलामीमा राखिने भएको छ ।पेलेले फुटबल खेल्दा लगाएका बुटदेखि विश्वकप ट्रफीको ‘रेप्लीका’, स्वर्णपदकलगायतका सामान लिलामीमा राखिन लागेको हो ।यसका लागि पेलेले इंग्ल्यान्डको लन्डनस्थित एक कम्पनीलाई अनुमति दिएका छन् ।आफ्नो करियरका सम्पूर्ण महत्वपूर्ण सामाग्री सुरक्षितसाथ पुस्तौं–पुस्तासम्म संग्रह गर्ने कार्य ज्यादै कठीन भएकाले लिलामी गर्न लागेको पेलेले बताएका छन् ।लिलामीको सूचीमा रहेका सामानमध्ये विश्वकप ट्रफीको रेप्लीका सबैभन्दा महँगो हुने धेरैको अनुमान छ । ब्रिटिस कम्पनीले यसको मूल्य न्यूनतम् ६ लाख अमेरीकी डलर तोकेको छ ।पेलेको जर्सी, बुट, पदकलगायतका झन्डै २ हजार सामान लिलामी गर्ने तयारी गरिएको छ । यसबापत कम्तिमा ५१ लाख अमेरिकी डलर आम्दानी हुने अनुमान छ ।पेलेले यसअघि आफ्ना केही सामाग्री भने आफूले फुटबल करियर सुरु गरेको ब्राजिलियन सहर सान्तोसका लागि दिइसकेका छन् । (एजेन्सी)
