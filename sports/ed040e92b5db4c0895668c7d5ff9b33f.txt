सरस्वती भट्टराई रियो ओलम्पिकमा छनौट

काठमाडौं, वैशाख २६ - नेपाल आर्मी क्लवकी सरस्वती भट्टराई ब्राजिलमा हुने रियो ओलम्पिक– २०१६ मा छनौट भएकी छिन् ।  त्रिपुरेश्वरस्थित दशरथ रंगशालामा भएको छनौट प्रतियोगतामा सहभागी ११ प्रतिद्वन्द्वीलाई पछि पार्दै उनी ओलम्पिकमा छनौट भएकी हुन् । उनले १५ सय मिटर दौडमा नेपालको प्रतिनिधित्व गर्ने छिन् । रियो ओलम्पिक अगष्ट ५ तारिखदेखि २१ तारिखसम्म हुने छ । रंगशालामा भएको छनौटमा उनले १५ सय मिटरको दुरी ४ मिनेट ४१.३ सेकेन्डमा पुरा गरिन् । छनौट प्रतियोगितामा आर्मीकै सानुमाया कार्की ५ मिनेट ०३.४ सेकेन्ड समयसाथ दोश्रो भइन् । विजेश्वरी ज्ञान मन्दिरकी संगीता खड्का तेश्रो भइन् । संगीताले ५ मिनेट ०९.३ सेकेन्ड समय निकालिन् ।
नेपाल एथलेटिक्स संघका सचिव आरके विष्टका अनुसार पुरुषतर्फ १२ औं दक्षिण एसियाली खेलकुदसाग मा ५ हजार मिटर दौडका कांस्य विजेता आर्मीकै हरिकुमार रिमाल छनोट भइसकेका छन् ।
