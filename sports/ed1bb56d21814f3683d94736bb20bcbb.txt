आइसिसी डेभलपमेन्ट अवार्ड पपुवा न्युगिनीलाई, नेपालले केहि पनि पाएन

चैत २३ – पपुवा न्युगिनीले आइसिसी डेभलपमेन्ट प्रोग्राम आवार्ड २०१४ प्राप्त गरेको छ । बर्षभरि गरेका क्रिकेट गतिविधि तथा राष्ट्रिय महिला तथा पुरुष टोलीको प्रदर्शनका आधारमा पपुवा न्युगिनीले ५ हजार अमेरिकी डलरसहितको अवार्ड पाएको हो ।
गतबर्ष पपुवा न्युगिनीको महिला टोली विश्वकप ट्वेन्टी–ट्वेन्टी क्रिकेट प्रतियोगितामा छनौट हुन सफल भएको थियो । त्यस्तै पुरुष टोलीले समेत अन्तराष्ट्रिय एकदिवसीय क्रिकेट खेल्ने मान्यता पाएको थियो ।
त्यसैगरी पपुवा न्युगिनीले घरेलु क्रिकेटमासमेत राम्रो प्रगति गरेको र २ लाख भन्दा बढिलाई क्रिकेट खेलमा आबद्ध गरेर क्रिकेटको विकासमा उल्लेख्य योगदान गरेको ठहर समेत आइसिसीको मुल्यांकन समितिले गरेको छ ।
यसैगरी जर्सी क्रिकेट बोर्डका पूर्व अध्यक्ष केथ डेनिसलाई लाइफटाइम एचिभमेन्ट अवार्ड प्रदान गरिएको छ । २ हजार डलर राशीको यो पुरस्कार पाएका डेनिसले सन् १९५० देखि सन् २०१४ मा निधन नहुँदा सम्म जर्सीको क्रिकेटलाई माथि उकास्न उल्लेख्य योगदान गरेका थिए ।
त्यस्तै आइसिसीले स्प्रिट क्रिकेट अवार्ड थाइल्याण्डलाई, महिला क्रिकेट अवार्ड युगाण्डालाई, भोलेन्टियर्स क्रिकेट अवार्ड मेलसियालाई र फोटो क्रिकेट अवार्ड अर्जेन्टिनालाई प्रदान गरेको छ ।
फोटो अवार्डलाई एक हजार डलर र अरु सवै अवार्ड पाउनेलाई दुई हजार अमेरिकी डलरसमेत प्रदान गरिएको छ ।
