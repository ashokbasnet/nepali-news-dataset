थ्रीस्टार फाइनलमा पुग्यो, सिक्किम ४-१ ले पराजित

काठमाडौं, असोज १२ – थ्रीस्टार क्लब भारतको गुवाहाटीमा चलिरहेको बोर्डोलोई ट्रफी फुटबल प्रतियोगिताको फाइनलमा पुगेको छ । सेमिफाइनलमा भारतको सिक्किम युनाईटेडलाई ४–१ गाेल अन्तरले हराउँदै थ्री स्टार फाइनल पुगेको हो । 
६६ औँ मिनेटमा मार्टिनले गरेकाे गाेलले अग्रता लिएकाे थ्री स्टारलाइ ८९ औँ मिनेटमा सिक्किमले बराबरी गोल फर्कायाे । निर्धारित समयमा खेल बराबरी भएपछि थप समयमा थ्री स्टारले ३ गाेल गर्‍याे । ९४ औँ मिनेटमा मार्टिनले दोस्रो गोल गरे, १०० औँ मिनेटमा विजय धिमालले गोल थपे, १०५ औँ मिनेटमा विजय गुरुङले गोल गरेपछि थ्री स्टारले ४-१ काे जित निकाल्याे ।
समूह ‘ए’ विजेताका रुपमा अन्तिम चारमा प्रवेश गरेको नेपाली राष्ट्रिय लिग विजेता थ्री स्टारले समूह ‘बी’को उपविजेता घरेलु टिम सिक्किमलाई हराएको हो । गुवाहाटीको नेहरु स्टेडियममा बुधबार भएको पहिलो सेमिफाइनल जितेको थ्रीस्टारले फाइनलमा इस्ट बंगाल र सिलोङ लाजोङ फुटबल क्लबबिचको विजेतासँग प्रतिस्पर्धा गर्नेछ । 
यसअघि समूह चरणका खेलमा थ्री स्टारले दुई खेल बराबरी र एक खेल जितेको थियो । प्रतियोगिताको विजेताले १६ लाख रुपैयाँ र उपविजेताले आठ लाख रुपैयाँ पुरस्कार पाउनेछन् ।
