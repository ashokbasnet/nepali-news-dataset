ब्याटिङका ‘जादुगर’ लायन भन्छन् - गाम्भिरले सतक बनाउने अवसर नै दिएनन्

चैत २६ – गएको वर्षको इन्डियन प्रिमियर लिग (आइपिएल) क्रिकेटमा कोलकाता नाइट राइडर्सका गौतम गाम्भिर र रोबिन उथप्पाको ओपनिङ ब्याटिङ हेर्न लायक थियो । 
उनीहरुको ब्याटिङ यति जमेको थियो की सँगै ३७ दशमलव ७३ को एभरेजमा ५ सय ६६ रन बनाएका थिए । जसमा एक सतक र ४ अर्धसतक । यस्तोमा आइपिएल २०१७ मा ओपनिङ किन परिवर्तन गरियो त ? जवाफ हो क्रिस लायन ।  
अचम्मको कुरा क्रिस लायनले खेलेका ८५ ट्वेन्टी ट्वेन्टी क्रिकेटमा जम्मा दुई पटक ओपनिङ गरेका थिए । यस्तोमा कोलकाताले लायनलाई ओपनिङ ल्याउनु निकै अनौठो देखिएको थियो । तर लायनले गाम्भिरसँगै कोलकाता नाइट राइडर्सबाट शुक्रबार यस्तो ब्याटिङ देखाए की गुजरात लायन्सलाई ३१ बल बाँकी छँदै १० विकेटले हरायो । 
गाम्भिर र लायनले आइपिल क्रिकेटमा पहिलो विकेटका लागि सर्वाधिक रन साझेदारीको रेकर्ड पनि बनाएका छन् । यसअघि यो रेकर्ड क्रिस गेल र दिलसानको नाममा थियो । उनीहरुले पहिलो विकेटका लागि १ सय ६७ रनको साझेदारी गरेका थिए ।  
लायनलाई ओपनिङ ल्याउन आफूहरुले पहिले ने तयारी गरेको गाम्भिरले बताएका छन् । गाम्भिरको भनाईलाई उद्धृत गर्दै कोलकाताका खेलाडी सूर्यकुमार यादवले भनेका छन्, ‘यो एकै पटक लिइएको निर्णय होइन, जहिलेदेखि हामी प्राक्टिसमा थियौँ लायनलाई ओपनिङ ल्याउनेबारे कुरा गरेका थियौँ ।’ 
लायनले शुक्रबार १९ बलमै अर्धसतक बनाएका थिए । उनले सातौँ ओभरमा डायन स्मिथको बलिङमा २३ रन हानेका थिए । कोलकातालाई जिताउन क्रिस लायनले ४१ लमा नटआउट ९३ रन बनाए । उनले ८ छक्का र ६ चौका बनाएका थिए । 
‘त्यस्तो केही सोचेर खेलेको हैन, सधैँ झैँ सजिलो बलमा बाउन्ड्रि हान्ने प्लान थियो, हामीले राम्रो सुरुवात गर्नुपर्छ भनेर सोचेका थियौँ, गर्यौँ पनि’ खेलपछि प्रतिक्रिया दिँदै अष्ट्रेलियन ब्याट्सम्यान लायनले भने, ‘पहिले त हामीले राम्रोसँग जित्यौँ त्यसमा खुशी छु, हामी रन लिन निकै सहज महसुश गरिरहेका थियौँ, तर गाम्भिरले मलाई सतक बनाउने अवसर नै दिएनन्, तर ठिकै छ मैले ९० माथि बनाएँ, भनिन्छ नि खेलमा टिम अनि मात्र आफू ।’ 
कीर्तिमानी जित निकाल्न १ सय ८४ रनको लक्ष्य कोलकाताले १४ ओभर ५ बलमा विकेट नगुमाइ भेट्टाएको हो । कप्तान गौतम गाम्भिरले ४८ बलमा नटआउट ७६ रन बनाएका थिए । उनले १२ चौका हानेका थिए ।
