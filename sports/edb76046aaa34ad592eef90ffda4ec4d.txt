आर्सनलले नयाँ प्रशिक्षक राख्नुपर्छ : इयान राइट

फागुन, १५ – आर्सनलका पूर्व स्ट्राइकर इयान राइटले क्लबले नयाँ सिजनमा नयाँ प्रशिक्षक नियुक्त गर्नुपर्ने धारणा राखेका छन् । एक अन्तरवार्ताका क्रममा राइटले आर्सेन वेङ्गरको प्रशिक्षणमा पछिल्लो एक दशक भन्दा लामो समय आर्सनलले समर्थकहरुलाई खुशी दिन नसकेको प्रतिक्रिया दिए ।

लिग कपको फाइनलमा म्यान्चेष्टर सिटीसँग पराजित भएपछि आर्सेन वेङ्गरको चर्को आलोचना भैरहेको छ । इंग्लिस फुटबलका विश्लेषकहरुले पनि आर्सनलले वेङ्गरको विकल्प खोज्नु पर्ने बताइरहँदा राइटले पनि नयाँ सिजनमा आर्सने वेङ्गर प्रशिक्षककै भूमिकामा रहनुमा कुनै फाइदा नरहने बताए ।
आर्सनलका लागि २ सय ८८ खेलमा १ सय ८५ गोल गरिसकेका राइटले आर्सनल फेरि विपक्षीलाई कडा टक्कर दिने टिम बन्नु पर्ने बताए । ‘आर्सनलले नयाँ खेलाडी अनुबन्ध गर्नुपर्छ जसले गर्दा समर्थक तथा खेलाडीमा नयाँ रोमाञ्चकता ल्याउँछ ।’ उनले भने ‘सबै टिमले प्रगति गर्दै शीर्ष पाँच भित्र पर्न सफल भइरहेका छन् । तर आर्सनल अर्कै बाटो हिँडिरहेको छ ।’ सन् १९९७–९८ सिजनमा आर्सनललाई प्रिमियर लिग जिताएका राइटले भने ।
आर्सनलको ६६ प्रतिशत शेयरको मालिक अमेरिकी स्टान क्रेएन्केले क्लबप्रति कुनै चासो नदेखाएको आरोप पनि उनले लगाएका छन् । क्लबको यो प्रदर्शनमा क्रोएन्केले जिम्मेवारी लिनु पर्ने धारणा राइटको छ । ‘क्रोएन्केले क्लबप्रति अलिकतिमात्र चासो देखाएको भए खराब प्रदर्शनका बाबजूद वेङ्गरको थप दुई वर्ष सम्झौता लम्बिने थिएन ।
थिएरी हेनरीको चर्चा
आर्सनलका कीर्तिमानी गोलकर्ता थिएरी हेनरीले आर्सनलको बागडोर सम्हाल्न आफू इच्छुक रहेको बताइसकेका छन् । हाल बेल्जियमका सहायक प्रशिक्षकको जिम्मेवारी लिइरहेका हेनरीको आर्सनलप्रति ठूलो आस्था र माया भएको इयान राइटले बताएका छन् ।
सन् १९९९ देखि २००७ सम्म आर्सनलमा खेल्दै हेनरीले २ सय ५४ खेलमा १ सय ७४ गोल गर्दै आर्सनलको सर्वकालिक कीर्तिमान तोडेका थिए । उनले आर्सनललाई दुईवटा प्रिमियर लिग पनि जिताएका थिए ।
‘थिएरी आर्सनलका राजा हुन् । क्लब यो अवस्थामा आइपुग्दा प्रशिक्षकको जिम्मेवारी आफ्नो काँधमा लिनका लागि उनी पनि उत्साहित हुनेछन् ।’ राइटले थपे, ‘तर मुख्य प्रशिक्षकको अनुभव नपाएका थिएरीको आर्सनल सम्हाल्ने क्षमताका बारेमा भन्न सक्दिन ।’
