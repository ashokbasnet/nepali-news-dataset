बक्सिङ खेलाडीलाई ट्रयाकसुट

काठमाडौं, जेठ १६ - दक्षिण कोरियाको इन्चोनमा हुने १७ औं एसियाली खेलकुदका लागि बन्द प्रशिक्षणमा रहेका नेपाली बक्सिङ खेलाडी र प्रशिक्षकलाई ट्रयाकसुट प्रदान गरिएको छ ।
मित्सुविसी लियोन मोटर्स प्रालि र एडिडासले ११ खेलाडीसहित १५ जनालाई ट्रयाकसुट प्रदान गरेको हो ।
पुरुष खेलाडीहरुमा दीपक महर्जन, उजरसिंह थापा, रत्नबहादुर तामाङ, दीपक श्रेष्ठ, पूर्णबहादुर लामा, दिनेश श्रेष्ठ, लक्षुमन तामाङ तथा विक्रम परियार छन् । महिलामा मीनु गुरुङ, अनुराधा लामा र सरस्वती राना रहेका छन् । त्यस्तै प्रशिक्षकमा ओम मास्के, प्रचण्ड शर्मा, हरिशबहादुर चन्द र राज श्रेष्ठ छन् ।
उनीहरुलाई मित्सुविसीका प्रबन्ध निर्देशक आशिष श्रेष्ठ र रुट्स फेसनका प्रबन्ध निर्देशक सन्जिव तुलाधरले ट्रयाकसुट प्रदान गरे ।
सोही अवसरमा गत पुसमा राजधानीमा सम्पन्न प्रथम लुम्बिनी राष्ट्रिय च्याम्पियनअन्तर्गत द ब्रिटिस कलेज २५ राष्ट्रिय पुरुष तथा चौथो राष्ट्रिय महिला बक्सिङ प्रतियोगिताका सहयोगी राष्ट्रिय खेलकुद परिषद् (राखेप), कान्तिपुर टेलिभिन, मुख्य प्रायोजक द ब्रिटिस कलेजलगायत विभिन्न संस्थालाई प्रशंसापत्रद्वारा सम्मान गरिएको थियो ।
त्यसैगरी जेठ २० गतेदेखि राजधानीमा हुने दोश्रो नोबिस खुला राष्ट्रिय प्रतियोगितालाई बृज सिमेन्ट, नेबिको विस्कुट, इक्यानलगायतका संस्थाले प्रायोजन गर्ने जानकारी पनि दिइयो ।
