डीपीएलको तयारी तीव्र

कैलाली, माघ २७ – आउँदो चैत १७ देखि धनगढीमा हुने धनगढी प्रिमियर लिग ‘डीपीएल’ को औपचारिक तयारी सुरु भएको छ । धनगढीस्थित प्रहरी कार्यालयको मैदानमा पिच र मैदान मर्मत सुरु गरिएको छ ।

धनगढी प्रिमियर लिगका लागि पिच र मैदान मर्मत सुरु गरिएको छ भने ७०० बढी दर्शक अटाउने अस्थाइ प्याराफिट बनाउने तयारी छ । प्रतियोगिताका लागि फागुन ९ गते अक्सन गर्ने तयारी भइरहेको आयोजकले जनाएको छ । जसका लागि स्थानीय खेलाडीको ट्यालेन्ट हन्ट सम्पन्न गर्नुका साथै खेलाडीको वर्गीकरण पनि पूरा भएको छ ।
यसपटक पनि मैदान मर्मतका साथै पिच निर्माणका लागि क्युरेटर अजय पाण्डेलाई काठमाडौंबाट झिकाइएको छ । अघिल्लो संस्करणमा मैदानको पिच स्लो भएकाले खेलाडीले केहि आलोचना गरेकोमा यसपटक पुर्ण रुपमा फरक हुने पाण्डेको भनाई छ । अहिले मैदान सम्याउने टप स्वेलिङको काम भरहेको छ ।
अघिल्ला संस्करण भन्दा प्रतियोगितालाई भव्य बनाउन विदेशी अम्पायरका साथै विदेशी क्युरेटर पनि ल्याउने आयोजकले जनाएको छ ।
अनुमानित ३ करोड लागत रहेको डीपीएलमा देशका विभिन्न ६ टिमहरुले प्रतिस्पर्धा गर्दैछन् । प्रत्येक टोलीले ११ जना खेलाडी अक्सनबाट, १ रणनैतिक खेलाडी, २ विदेशी तथा एकजना ट्यालेन्ट हन्टबाट खेलाडी लिनुपर्ने व्यवस्था गरिएको छ । 
प्रतियोगिताको विजेतालाई २५ लाख तथा उपविजेतालाई १० लाख रुपैयाँ पाउनेछन् ।  प्रतियोगिताको कुल पुरस्कार राशी ५० लाख रुपैयाँ हुने आयोजकले जनाएको छ ।
