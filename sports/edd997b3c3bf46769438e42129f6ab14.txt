दुई करोडमा बेच्यो, १२ अर्बमा किन्यो

साउन २६ – पल पोग्बा चार वर्षपछि आफ्नो पुरानो क्लब म्यानचेस्टर युनाइटेड फर्किएका छन् । चार वर्षअघि सन् २०१२ मा १५ लाख पाउण्ड (दुई करोड नेपाली रुपैयाँ) मा इटालियन क्लब युभेन्टसलाई बेचेको म्यानचेस्टर युनाइडले अहिले उनलाई क्लब भित्र्याउन ८ करोड ९० लाख पाउण्ड स्ट्रलिङ (१२ अर्ब ४२ करोड नेपाली रुपैयाँ) तिर्‍यो । यो कुनै पनि खेलाडीलाई कुनै पनि क्लबले तिरेको अहिलेसम्मकै उच्च रकम हो । चार वर्षपछि २३ वर्षका पोग्वा कीर्तिमानी मूल्यमा म्यानचेस्टर युनाइटेड फर्किए ।पोग्बाले म्यानचेस्टर युनाइटेडसँग पाँच वर्षको सम्झौता गरेका छन् । उनले भने ‘यो मेरा लागि उचित क्लब हो ।’ म्यानचेस्टर युनाइडेटका प्रशिक्षक जोसे मोरिन्होले फ्रान्सेली खेलाडी पोग्बा अबको दशक क्लबको मुटु बन्न सक्ने बताएका छन् । पोग्बाले म्यानचेस्टर युनाइटेडमा अनुबन्ध हुँदा रियल मड्रिडका ग्यारेथ बेलको कीर्तिमान तोडेका छन् । सन् २०१३ मा टोटनह्यामबाट ८ करोड ५० लाख पाउण्डमा रियल गएका बेल अहिलेसम्म विश्वका महंगा खेलाडी बनेका थिए । तर अब पोग्बा विश्वका सबैभन्दा महंगा खेलाडी बनेका छन् । विभिन्न क्लबका प्रशिक्षकले पोग्बालाई म्यानचेस्टर युनाइटेडले आवश्यक भन्दा धेरै पैसा खर्च गरेको भन्दै आलोचना गरेका छन् । तर युनाइटेडका प्रशिक्षक मोरिन्होले भने आफूहरुको क्षमता नभएकाले उनीहरुले आलोचना गरेको बताएका छन् । पोग्बाले मंगलबार युनाइटेडसँग सम्झौता गरेका हुन् । आर्सनलका प्रशिक्षक आर्सेन वेङगर र लिभरपुलका जर्गेन क्लोपले पोग्बालाई बढी रकम तिरिएको भन्दै आलोचना गरेका थिए । 
– एजेन्सीको सहयोगमा
