​पछिल्ला ६ टेष्टमा स्मिथको पाँचौ शतक

जेठ २९ – निकै फर्ममा रहेका स्टेफन स्मिथको अविजित शतकको मद्दतमा वेष्ट इन्डिज विरुद्धको दोश्रो टेष्टमा अष्ट्रेलियाले सम्हालिएको प्रदर्शन गरेको छ । वेष्ट इण्डिजको सविना पार्कमा सुरु भएको दोश्रो टेष्टमा खराव सुरुवात गरेको अष्ट्रलियालाई पहिलो दिनको खेलको समाप्तिसँगै ४ विकेट गुमाउदै २ सय ५८ रन बनाउन स्मिथको सबैभन्दा ठूलो योगदान रह्यो । अष्ट्रेलियाले बनाएको जम्मा रनको आधाभन्दा धेरै रन बनाएका स्मिथको पछिल्ला ६ टेष्टमा यो पाँचौ शतक हो । १ सय ३४ रन बनाएर अविजित रहेका २६ वर्षका स्मिथको यो समग्रमा नवौं टेष्ट शतक हो । ओपनर डेविड वार्नरलाई शून्य तथा शन मार्सलाई १६ रनको अवस्थामा गुमाएको अष्ट्रेलियन पारिलाई स्मिथले कप्तान माइकल क्लार्कसँग १ सय १६ र एडम भोगेजसँग ७६ रनको साझेदारी गरेका थिए । क्लार्क ४७ र भोगेज ३७ रन बनाएर आउट भए । यता पहिलो ओभरमै डेविड वार्नरलाई शून्य रनमा पवेलियनको बाटो देखाएका जेरमी टेलरले उत्कृष्ट वलिङ प्रदर्शन गरेका छन् । पहिलो दिनको समाप्तिसँगै १५ ओभर बलिङ गरेका टेलरले ८ मेडन सहित १८ रन खर्चेर ३ विकेट लिए । टेलरले वार्नरसँगै शन मार्स र एडम भोगेजलाई आउट गरेका थिए । यसअघि भएको पहिलो टेष्ट अष्ट्रेलियाले जितेको थियो ।
