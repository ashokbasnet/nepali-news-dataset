सिमरा गोल्ड कप आजदेखि

बारा, फागुन २९ – मोफसलको सर्वाधिक पुरस्कार राशी भएको पाँचौ सिमरा गोल्डकप बिहीबार सुरु हुँदैछ ।
उद्घाटन खेलमा लालबन्दी स्पोर्टस क्लब र आयोजक नव जनजागृति युवा क्लबबिच प्रतिस्पर्धा हुँदैछ । खेल सिमरा रंगशालामा दिउँसो दुई बजेपछि हुनेछ । दुबै टिम ए डिभिजनका बिभिन्न क्लबका खेलाडी सहित मैदान उत्रिनेछन् । आयोजक क्लबमा जाउलाखेल र थ्रीस्टारका खेलाडी छन् भने लालबन्दीमा थ्रीस्टार, हिमालयन शेर्पा, फ्रेण्डस र ब्वाईज युनियनका खेलाडी छन् ।
प्रतियोगितामा साविक बिजेता मनाङ मस्र्याङदी, मछिन्द्र, सरस्वती, संकटा, बिभागीय टिम नेपाल पुलिस, त्रिभुवन आर्मी, एपिएफ र वीरगंज युनाइटेड क्लब सहभागी छन् । सिमरा गोल्डकपको बिजेताले चार लाख र उपबिजेताले दुई लाख रुपैयाँ पाउनेछ । त्यसैगरी सर्वोत्कृष्ट खेलाडीलाई ल्यापटप प्रदान गरिनेछ ।
प्रतियोगिताका उत्कृष्ट खेलाडी, गोलरक्षक, डिफेन्स, मिडफिल्ड, फरवार्ड, सर्वाधिक गोलकर्ता र प्रशिक्षकलाई जनही १५ हजारले पुरस्कृत गरिने प्रतियोगिता संयोजक कासिम मियाले जानकारी दिनुभयो ।
