क्रिकेट टोली भाइटीकाको दिनपनि अभ्यासमा

काठमाडौ, कात्तिक १९ – विश्वकप छनोटको तयारीमा रहेको नेपाली क्रिकेट टोलीले भाइटीकाको दिनमा पनि अभ्यास गरिरहेको छ ।
सोमबार फिल्डवर्क नभएपनि अरु तयारी भने भैरहेको नेपाली क्रिकेट टोलीका सदस्य महेश क्षेत्रीले उज्यालोलाई जानकारी दिए ।
आउँदो कात्तिक २९ गतेदेखि १५ दिनसम्म युएईमा हुने ट्वान्टी ट्वान्टी विश्वकप छनोटमा सहभागी हुने टोली झण्डै एक महिनादेखि अभ्यासमा छ । क्रिकेटरहरुले अभ्यासका कारण भाइटीका पनि होटलमै मनाउने भएका छन् ।
अरुदिन बिहान नौ बजेदेखि बेलुकी पाँचबजेसम्म फिल्डवर्क भइरहेको छ । त्यसबाहेक पनि नेपाली क्रिकेट टोलीले अन्तर्राष्ट्रिय प्रतियोगिता हेर्ने र समूहगत छलफल गर्ने क्षेत्रीले जानकारी दिए ।
प्रतियोगितामा सहभागी हुन टोली आउँदो २४ गते त्यसतर्फ जाने तयारी भएको छ । प्रतियोगिताअघि नेपाली टोलीले दुईवटा अभ्यास म्याच खेल्नेछ ।
