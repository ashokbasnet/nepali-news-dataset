​यु-१९ विश्वकपको अभ्यास खेलमा नेपाल श्रीलंकासँग पनि पराजित

काठमाडौं, माघ ११ - उन्नाईस वर्षमुनिको विश्वकप क्रिकेटको दोश्रो अभ्यास खेलमा पनि नेपाल पराजित भएको छ । बंगलादेशको सभारमा सोमबार भएको खेलमा नेपालको १९ वर्ष मुनिको क्रिकेट टोली श्रीलंकाको १९ वर्ष मुनिको टोलीसँग ६५ रनले पराजित भएको हो । पहिलो अभ्यास खेलमा नेपाल पाकिस्तानको १९ वर्ष मुनिको टोलीसँग १ सय १० रनले पराजित भएको थियो । श्रीलंकासँगको अभ्यास खेलमा जितका लागि २ सय ३१ रनको लक्ष्य पछ्याएको नेपाल ४२ दशमलव १ ओभरमा १ सय ६५ रन बनाउँदै अल आउट भयो ।
नेपालका लागि दिपेन्द्र सिंह ऐरीले नट आउट ३३ रन बनाए भने कप्तान राजु रिजाल ३१ रनमा आउट भए । सुनिल धमलाले २६, हिमान्सु दत्तले २१, योगेन्द्र सिंह कार्कीले १५ तथा सन्दिप सुनारले १२ रन बनाए । 
यसअघि पहिले ब्याटिङ गरेको श्रीलंकाको १९ वर्षमुनिको टोलीले निर्धारित ४५ ओभरमा ९ विकेट गुमाएर २ सय ३० रन बनाएको हो । उसका लागि समु असनले नटआउट ८१ तथा चरिथ असलङ्काले ७१ रन बनाए । नेपालका सुनिल धमला, सन्दिप लामिछाने र सुशिल कँडेलले २–२ विकेट लिए ।
बंगलादेशमा माघ १३ गतेदेखि सुरु हुने विश्वकपमा १६ देशको सहभागिता छ र प्रतियोगितमा नेपाल भारत, आइरल्याण्ड र न्युजिल्याण्डसँगै समूह डी मा छ । नेपालले पहिलो खेलमा माघ १४ गते न्युजिल्याण्ड, माघ १६ गते आइरल्याण्ड तथा समूहको अन्तिम खेलमा माघ १८ गते भारतसँग खेल्नेछ । समूहको शीर्ष दुईमा रहने टोली अन्तिम ८ मा पुग्ने छन् ।
