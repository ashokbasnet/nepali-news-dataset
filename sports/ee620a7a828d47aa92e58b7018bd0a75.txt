प्रेसिडेण्ट कप खेल्न मनाङ मंगोलिया प्रस्थान

काठमाडौ, वैशाख १५ – (अपडेट) एएफसी प्रेसिडेण्टस कप फुटबलको छनोट खेल खेल्नका लागि नेपालको लिग विजेता मनाङ मर्स्याङ्दी क्लब सोमबार मंगोलिया गएको छ ।
आउँदो १८ गतेदेखि मंगोलियाको उलानबटोरमा हुने प्रेसिडेन्ट कपको समूह सी का खेलमा मनाङ त्यसतर्फ गएको हो । समूह सी मा आयोजक मंगोलियाको इर्चिम र कम्बोडियाको सेभेरिङ फुटबल क्लब छ ।
नेपालले बैशाख २० गते सेभेरिङ र २२ गते इर्चिमसंग खेल्नेछ । समूहका तीन टिममध्ये शीर्ष दुई टोली प्रेसिडेण्ट कपको अन्तिम चरणका लागि छनोट हुनेछन् । प्रेसिडेण्ट कपको छनोटका लागि मनाङले १७ खेलाडी छनोट गरेको छ ।
जसमध्ये गोलकिपरमा विशाल श्रेष्ठ, विरेन्द्रबहादुर चन्द, विमल गुरुवाचार्य, रक्षकमा सागर थापा, विराज महर्जन, पिटर सेगुन, साइद अजिज, दीपक भुसाल, विक्रम लिम्बु, मिडफिल्डरमा रुपेश केसी, शिव श्रेष्ठ, सुजल श्रेष्ठ, सुलभ मास्के, विशाल राई रहेका छन् । त्यसैगरी स्ट्राइकरमा अनिल गुरुङ, निराजन मल्ल र दीपक भुसाल छन् भने प्रशिक्षकको जिम्मेवारी नवीन न्यौपानेले सम्हालेका छन् ।
