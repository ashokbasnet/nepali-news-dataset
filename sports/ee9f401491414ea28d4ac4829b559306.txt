आफ्नै कीर्तिमानमा पछि परे, तर स्वर्ण जिते

साउन ३२ – रियो ओलम्पिक अन्तर्गत पुरुष ८ सय मिटर दौडमा केन्याका डेविड रुडिशाले स्वर्ण पदक जितेका छन् । मंगलबार बिहान भएको फाइनलमा रुडिशाले ८ सय मिटरको दूरी एक मिनेट ४२ दशमलव १५ सेकेण्डमा पूरा गरेर स्वर्ण जितेका हुन् । उनले चार वर्ष अघि भएको लण्डन ओलम्पिकमा ८ सय मिटर दौडमा स्वर्ण पदक जितेका थिए । एक मिनेट ४२ दशमलव ६१ सेकेण्डमा दूरी पूरा गरेका अल्जेरियाका टाउफिक माख्लुफीले रजत तथा एक मिनेट ४२ दशमलव ९३ सेकेण्डमा दूरी पूरा गरेका अमेरिकाका क्लेटन मर्फीले कास्य पदक जिते ।
स्वर्ण पदक जितेपनि रुडिशाले लण्डन ओलम्पिकमा आफैले बनाएको विश्व कीर्तिमान भने तोड्न सकेनन् । सन् २०१२ को लण्डन ओलम्पिकमा रुडिशाले ८ सय मिटरको दूरी एक मिनेट ४० दशमलव ९१ सेकेण्डमा पूरा गरेर विश्व कीर्तिमानसहित स्वर्ण पदक जितेका थिए ।
