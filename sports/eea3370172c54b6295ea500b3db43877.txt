रियल मड्रिडले शीर्ष स्थानमा उक्लिने मौका गुमायो

असोज १८ – स्पेनिस ला लिगा अन्तर्गत मड्रिड डर्बीमा एथ्लेटिको मड्रिडले रियल मड्रिडलाई बराबरीमा रोकेको छ । आइतबार राति भएको खेलमा एथ्लेटिको मड्रिडसँग १–१ को बराबरीमा रोकिएको रियल मड्रिडले अंक तालिकाको शीर्ष स्थानमा उक्लिने मौका गुमाएको छ । रियलका लागि नवौं मिनेटमा ग्यारेथ बेलले सुरुवाती अग्रता दिलाएपनि एथ्लेटिकोका लागि ८३ औं लुसियानो भिएटाले बराबरी गोल फर्काए । बराबरीपछि सात खेलबाट १५ अंक जोडेको रियल दोस्रो स्थानमा उक्लिएको छ । रियल शीर्ष स्थानको भिल्लारियल भन्दा एक अंकले पछि छ । समान सात खेलबाट १५ अंक नै जोडेका सेल्टा डि भिगो र बार्सिलोना गोल अन्तरमा पछि रहँदै क्रमश तेस्रो र चौंथो स्थानमा छन् । सात खेलबाट १३ अंक जोडेको एथ्लेटिको मड्रिड पाँचौं स्थानमा छ । आइतबार राति नै भएका खेलमा रियल बेटिस, एथ्लेटिको बिल्बाओ र लेभान्टे विजयी भए । रियल बेटिसले रायो भालेकानोलाई २–०, एथ्लेटिको बिल्बाओले भ्यालेन्सियालाई ३–१ तथा लेभान्टेले भिल्लारियललाई १–० ले हराएका हुन् ।
– एजेन्सीको सहयोगमा
