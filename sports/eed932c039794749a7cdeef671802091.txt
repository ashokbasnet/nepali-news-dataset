प्रिमियर लिगमा स्वान्सीले म्यानयुलाई हरायो

साउन ३१ - (अपडेट) स्वान्सी सिटीले इंग्लिस प्रिमियर लिगमा विजयी सुरुवात गरेको छ ।
शनिबारदेखि सुरु नयाँ सिजनमा बलियो प्रतिद्वन्द्वी म्यानचेष्टर युनाइटेडलाई २–१ ले हराउँदै स्वान्सीले प्रतियोगितामा सुखद शुरुवात गरेको हो ।  नयाँ प्रशिक्षक र नयाँ कप्तानका साथ मैदान उत्रिएको म्यान यूमाथि स्वान्सीले पहिलो हाफमा कि सुङको गोलबाट अग्रता लिएको थियो ।
५३ औं मिनेटमा म्यान युका कप्तान रुनीले बराबरी गोल फर्काएपनि ७२ औं मिनेटमा स्वान्सीका लागि सिगुर्डसनले दोस्रो गोल गर्दै टोलीको जित सुनिश्चित गरे । डच प्रशिक्षक लुइस भान गाललाई क्लवमा भित्र्याएपछि म्यानयुले खेलेका सबै खेलमा जितेको भएपनि प्रिमियर लिगको पहिलो खेल नै हारेको छ ।
यो वर्ष प्रिमियर लिगका २० क्लवले खेलाडी भित्र्याउन ६४ करोड ७० लाख पाउण्ड भन्दा बढि खर्च गरेका छन् । यो रकम गत वर्षको भन्दा १ करोड ७० लाख पाउण्ड धेरै हो । यसअघि यो सिजनका लागि खेलाडीको नयाँ अनुबन्ध तथा सम्झौता नवीकरणका लागि क्लवहरुले १ अर्ब पाउण्ड खर्चने अनुमान गरिएको थियो ।
विश्वकप फुटबलपछि सुरु हुन लागेको नयाँ सिजन अगाडि धेरैजसो क्लवले महँगो मूल्यमा खेलाडी अनुबन्ध गरिसकेका छन् । यो वर्ष स्पेनी क्लव बार्सिलोनाका भरपर्दा खेलाडी एलेक्सिस सान्चेज आर्सनलको जर्सीमा देखिनेछन् । यस्तै एट्लेटिको मड्रिडका डिएगो कोष्टा चेल्सीमा अनुबन्धित भएका छन् ।
- एजेन्सीहरुको सहयोगमा
