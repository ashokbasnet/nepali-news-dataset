औपचारिकतामै सिमित विशेष खेलकुद

सुनिता पहरी/उज्यालो । काठमाडौं, वैशाख २९ - राष्ट्रिय विद्यालयस्तरीय विशेष खेलकुद प्रतियोगितामा भाग लिन यतिबेला देशका विभिन्न जिल्लाबाट शारीरिक अपाङ्ता भएका, दृष्टिविहिन र बहिरा छात्र तथा छात्रा काठमाडौं आएका छन् ।
अपाङ्गता भएका छात्र छात्रामा भएको खेलकुद सम्बन्धी प्रतिभा प्रस्फुटन गर्ने उद्देश्यले राष्ट्रिय खेलकुद परिषदले हरेक वर्ष यसरी नै विशेष खेलकुद आयोजना गर्दै आएको छ ।
तर वर्षको एक पटक अयोजना गरिने यो प्रतियोगिताले शारीरिक अपांगता भएका छात्रछात्राको खेलकुद क्षेत्रको विकासमा खासै योगदान दिन सकेको छैन । यो केबल औपचारिकतामा मात्र सिमित बन्न पुगेको छ ।
प्रतियोगिताको १९ औं संस्करणमा आइपुग्दासम्म विशेष खेलकुद प्रतियोगितामा एथलेटिक्स बाहेक अरु खेल समावेश हुन सकेको छैन । अपांगता भएकाहरुको संभाव्यता रहेका फुटबल, क्रिकेट, चेस, टेबुल टेनिसलगायतका खेललाई प्रतियोगितामा समावेश गर्न सकिने भएपनि यसप्रति चासो नदिइएको नेपाल अन्धा कल्याण संघका अध्यक्ष कुमार थापाको गुनासो छ ।
‘बहिरा विद्यार्थीले चेस, टेबुलटेनिसजस्ता खेलमा उत्कृष्ट प्रदर्शन गर्न सक्ने भएपनि प्रतियोगितामा समावेश गर्न सकिएको छैन’ उहाँले भन्नुभयो ‘हिले क्रिकेटमा पनि राष्ट्रिय स्तरमा दृष्टिविहिनहरुले निकै राम्रो गरिरहेको छ तर पनि विद्यालयस्तरको राष्ट्रिय विशेष खेलकुदमा समावेश छैन ।’ एथलेटिक्समा मात्र प्रतियोगिता केन्द्रित गर्दा यसले प्रतियोगिताप्रति विद्यार्थीहरुको आकर्षण पनि बढ्न नसकेको उहाँको ठम्याई छ । यस्तै अपांगता भएका विद्यार्थीलाई यो प्रतियोगितामा उत्कृष्ट प्रदर्शन गरेपनि अरु कुनै प्रतियोगितामा सहभागी हुने अवसर छैन भने राष्ट्रिय स्तरको प्रतियोगितामा भाग लिन फेरि अर्को १ वर्ष कुर्नु बाहेक अरु कुनै विकल्प पनि छैन । विद्यालयस्तरभन्दा माथिल्लो तहको राष्ट्रिय प्रतियोगिता नै आयोजना हुने गरेको छैन ।
छनौटको मापदण्ड नै छैन
राष्ट्रिय विशेष खेलकुद प्रतियोगितामा देशैभरका छात्रछात्रालाई समावेश गर्ने उद्देश्य राखिएपनि यो प्रतियोगिताका लागि हरेक क्षेत्रबाट खेलाडी छनोट गरिँदैन । यसवर्ष प्रतियागिताका लागि राष्ट्रिय खेलकुद परिषदले राजधानी र जिल्ला गरी शारीरिक अपाङ्गमा ९२ खेलाडी,  दृष्टिविहीनमा १ सय १७ खेलाडी र बहिरातर्फ ९७ खेलाडीको कोटा तोकेको थियो ।
राष्ट्रिय प्रतियोगितामा खेलाडी छनोट गरेर नभई सोझै विद्यालयबाट छानिएका विद्यार्थीहरु प्रतियोगितामा सहभागी हुनुपर्ने अवस्था छ । यसकारण धेरै प्रतिभाशाली विद्यार्थी छुट्ने अवस्था रहेको छ । अरु प्रतियोगिताको राष्ट्रिय स्तरको खेलमा जिल्लास्तर, क्षेत्रस्तरको प्रतियोगिताबाट छानिएपछि मात्रै राष्ट्रिय स्तरको प्रतियोगितामा सहभागी हुन पाइन्छ ।
तर यो विशेष खेलकुदमा भने यसअघि जस्तै यो पटक पनि सोझै विद्यालयबाट विद्यार्थीलाई टिपेर काठमाडौं ल्याईएको छ । विशेष खेलकुदका लागि पनि जिल्ला, क्षेत्र र राष्ट्रिय स्तरको खेल हुने हो भने मात्रै यसको प्रतिफल राम्रो आउने नेपाल अन्धा कल्याण संघका अध्यक्ष थापाको तर्क छ ।
तयारी नै नगरी सहभागी हुनुपर्ने अवस्था
धेरैजसो विद्यालयहरुमा शारीरिक अपांगता भएका विद्यार्थीलाई खेलकुदको राम्रो व्यवस्था नै छैन । उनीहरुलाई प्रशिक्षक, खेलकुद सामग्री तथा भौतिक पूर्वाधारको अभाव छ । यस्तै विद्यालयहरुमा हुने खेलकुद प्रतियोगितामा पनि विशेष प्रकारका खेलकुद समावेश हुने गरेको पाइँदैन । यस्तो अवस्थामा विद्यार्थीहरुले बिना कुनै तयारी नै प्रतियोगितामा भाग लिनुपर्ने अवस्था छ । जिल्ला बाहिरका कतिपय शारीरिक अपांगता भएका छात्रछात्राका लागि यो प्रतियोगिता घुम्न आउने एउटा अवसरमात्र बन्न पुगेको छ । प्रतियोगितामा सहभागी धेरै छात्रछात्राले पनि यसलाई एउटा रमाइलो गर्ने अवसरका रुपमा मात्र हेरेका छन् ।
सहभागीलाई सास्ती पनि उस्तै
साङ्ग व्यक्तिको तुलनामा शारीरिक अपांगता भएका व्यक्तिका धेरै समस्या हुन्छन् । अपांगमैत्री भौतिक पूर्वाधार, यातायातका साधन, अपांग मैत्री व्यवहार अझै पनि छैन । त्यसैले विशेष प्रतियोगितामा सहभागी हुन आउने छात्रछात्रालाई पनि विशेष सुविधा र व्यवहार हुनुपर्ने भएपनि त्यसो भएको पाइँदैन । अरु राष्ट्रिय प्रतियोगिताका लागि लागु हुने नियम नै विशेष खेलकुदका लागि लागु हुने गरेको छ ।
शारीरिक अपांगता भएकाहरुलाई बस्ने ठाउँ, यातायातको विशेष सुविधा दिनुपर्ने भएपनि यसो गरिएको छैन । लामो दुरीको बस खर्च र ३ दिनको लागि दैनिक ६ सय रुपैयाँ खर्च उपलब्ध गराउनुबाहेक परिषद्ले अरु कुनै विशेष सुविधा खेलाडीलाई दिएको छैन । यसले गर्दा प्रतियोगितास्थल र आफू बसेको होटल जान आउन सहभागी तथा प्रतिनिधिलाई पनि निकै समस्या हुने गरेको छ ।   
शारिरीक अपांगता भएका छात्रछात्राको खेलकुदमा लगानीको अभाव
शारिरीक अपांगता भएका छात्रछात्राले शिक्षा, यातायातजस्ता विभिन्न समस्या झेल्दै आइरहनुपरेको अवस्थामा उनीहरुको खेलकुदको क्षेत्रमा अति न्युन अर्थात् लगानी नै नभएको अवस्था छ । यसवर्ष परिषदले प्रतियोगिता आयोजना गर्न झण्डै १५ लाख रुपैयाँ खर्च गरेको छ । तर यसबाहेक वर्षभरि अरु कुनै कार्यक्रम भने हुने गरेको छैन ।
त्यस्तै सरकारले हरेक जिल्ला शिक्षा कार्यालयलाई शारीरिक अपांगता भएका छात्राछात्राको खेलकुदका लागि वार्षिक बजेट दिँदै आएपनि यो बजेटले जिल्लाको एउटा विद्यालयमा खेल सम्बन्धी कार्यक्रम गर्न पनि नपुग्ने नेपाल पारा ओलम्पिक कमिटिका अध्यक्ष दीपक कोइरालाले बताउनुभयो ।   
सरकारले विद्यालयस्तरमा खेलकुदलाई अनिवार्य गरेपनि सांङ्ग विद्यार्थीका लागि नै प्रशिक्षकको अभाव रहेको अवस्थामा शारीरिक अपांगता भएका विद्यार्थीका लागि देशैभर रहेका प्रशिक्षक औंलामा गन्न सकिने स्थिति छ । राजधानी काठमाडौंका केहि विद्यालयले विशेष विद्यार्थीका लागि प्रशिक्षकको व्यवस्था गरेपनि आवश्यक भौतिक पूर्वाधार र सामग्रीको अभाव झेल्नुपरेको छ । ललितपुरको आदर्श शौल विद्यालय बुंगमतीका प्रधानाध्यापक दयाराम महर्जनले आफूले शारीरिक अपांगता भएका छात्रछात्रालाई जसोतसो खेलकुद सामग्री प्रदान गर्ने गरेपनि भौतिक संरचना तथा प्रशिक्षकको भने उपलब्ध गराउन नसकेको बताउनुभयो । जिल्लाका विद्यालयहरुको अवस्था अझ नाजुक छ ।
राष्ट्रिय खेलकुद नीतिमा अपांगता भएका लागि पनि राष्ट्रिय खेलकुद प्रतियोगिता आयोजना गर्नुपर्ने कुरा समावेश भएपनि अहिलेसम्म लागु भएको छैन । अपांगता भएका व्यक्रिलाई पनि संभावना भएका खेलकुद क्षेत्रमा अघि ल्याउनका लागि यस क्षेत्रको मुख्य समस्या बजेट तथा प्रशिक्षकको  अभावलाई सम्बोधन गर्नु जरुरी रहेको नेपाल अन्धा कल्याण संघका अध्यक्ष थापाको भनाइ छ । यस्तै हरेक जिल्ला, क्षेत्रीय तथा राष्ट्रिय स्तरको खेलकुद प्रतियोगिता हुँदा शारीरिक अपांगता भएकाका लागि छुट्टै विधा समावेश गर्नुपर्नेमा समेत उहाँको जोड छ ।
तस्बिर सौजन्य : राष्ट्रिय खेलकुद परिषद
