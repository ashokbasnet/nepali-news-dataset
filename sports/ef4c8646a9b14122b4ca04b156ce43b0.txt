क्यानले खेलाडीसँग वार्ता गर्न मापदण्ड बनाउदै

काठमाडौ, चैत ३० – क्रिकेटरसँग वार्ताका लागि समिति गठन गरेको नेपाल क्रिकेट संघ क्यानले आइतबार वार्ता समितिको मापदण्ड तयार गर्ने भएको छ ।
दिउँसो एकबजे बस्ने क्यानको बैठकले वार्ता समितिको मापदण्ड तयार गर्ने र त्यसै अनुसार खेलाडीसंग वार्ता हुने नेपाल क्रिकेट संघ क्यानका उपाध्यक्ष विनोद मैनालीले जानकारी दिनुभयो ।
विभिन्न माग राख्दै खेलाडीले राष्टिय प्रतियोगिता बहिष्कार गरेपछि क्यानले उपाध्यक्ष चतुरबहादुर चन्दको संयोजकत्वमा शनिबार वार्ता समिति गठन गरेको थियो । त्यस्तै खेलाडीले खेलनै बहिष्कार गरेपछि क्यानले कमजोरी पत्ता लगाएर अबका दिनमा यस्तो अवस्था आउन नदिने गरी सुझाव दिन छानबिन समिति समेत गठन गरेको छ । दिवाकर घलेको नेतृत्वमा बनाइएको तीन सदस्यीय समितिले सुझाब पेश गर्नेछ ।
वार्ता टोलीले बेलुकी वा भोलिसम्ममा खेलाडीसंग वार्ता गर्ने तयारी भैरहेको उपाध्यक्ष मैनालीले जानकारी दिनुभयो । यसैबीच क्यानको बोर्ड बैठकले एकहप्ताभित्र तलब दिने र अरु मागहरु पनि पुरा गर्ने प्रतिवद्धता जनाएर वार्तामा आउन आग्रह गरेपछि खेलाडी छलफलमा जुटेका छन् । खेलाडीले वार्ता गर्ने या नगर्ने भन्ने विषयमा अनौपचारिक छलफल गरिरहेका छन् ।
