लगातार ११ वर्षदेखि रियल मड्रिड शीर्ष स्थानमा

माघ ७ – स्पेनिस क्लब रियल मड्रिड सर्वाधिक कमाइ गर्ने गर्ने फुटबल क्लबको सूचीमा शीर्ष स्थानमा परेको छ । रियल मड्रिड लगातार ११ वर्षदेखि बढी कमाई गर्ने फुटबल क्लबको सूचीमा पहिलो स्थानमा रहँदै आएको छ ।
डेलोइटले सार्वजनिक गरेको सन् २०१४/०१५ सिजनमा बढी कमाई गर्ने क्लबको सूचीमा गएको सिजन कुनै पनि उपाधि नजितेको रियल मड्रिड शीर्ष स्थानमा छ । रियलले गएको सिजन पाँच सय ७७ मिलियन युरो कमाई गरेको डेलोइटले जनाएको छ । गएको सिजन ला लिगा, च्याम्पियन्स लिग तथा कोपा डेल रेको उपाधि जितेको बार्सिलोना दोस्रो स्थानमा उक्लिएको छ । बार्सिलोनाले गएको सिजन पाँच सय ६० दशमलव ८ मिलियन युरो कमाई गरेको छ । इंग्लिस क्लब म्यानचेस्टर युनाइटेड तेस्रो स्थानमा झरेको छ ।
म्यानचेस्टर युनाइटेडले गएको सिजन पाँच सय १९ दशमलव ५ मिलियन युरो कमाई गरेको रिपोर्टमा उल्लेख छ । म्यानचेस्टर युनाइटेडले आउँदो वर्ष स्पेनिस क्लबलाई पछि पार्दै शीर्ष स्थानमा उक्लिन सक्ने डेलोइटले जनाएको छ । बढी कमाइ गर्ने उत्कृष्ट २० क्लबमा प्रिमियर लिगका नौ क्लब परेका छन् । सूचीमा फ्रेन्च क्लब पेरिस सेन्ट जर्मेन चौंथो, जर्मन क्लब बार्यन म्युनिख पाँचौं, म्यानचेस्टर सिटी छैटौं, आर्सनल सातौं, चेल्सी आठौं, लिभरपुल नवौं तथा इटालियन क्लब युभेन्टस दशौं स्थानमा छ । 
– एजेन्सीको सहयोगमा
