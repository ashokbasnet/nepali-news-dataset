वेलायती धावक मो फराह १० हजार मिटर दौडका नयाँ च्याम्पियन

साउन २७ - बेलायती धावक मोहमद फराह १० हजार मिटर दौडमा विश्व च्याम्पियन बनेका छन् ।
५ हजार मिटर दौडका विश्व च्याम्पियन रही सकेका फराहले रुसको मस्कोमा भईरहेको विश्व एथलेटिक्स च्याम्पियनसीपमा १० हजार मिटरको उपाधी पनि आफ्नो नाममा लेखाएका हुन् ।
मो फराहका नामबाट चिनिने बेलायती धावक फराहले १० हजार मिटरको दौड २७ मिनेट २१ दशमलव ७१ सेकेन्डमा पूरा गरेर थिए । यो संगै उनी १० हजार मिटरको विश्व उपाधी जित्ने पहिलो बेलायती बनेका छन् ।
फराहले लण्डन ओलम्पिकमा पनि १० हजार मिटर र पाँच हजार मिटर दौडमा स्वर्णपदक जितेका थिए । फराहले स्वर्ण जितेको १० हजार मिटर दौडतर्फ ईथियोपियाका ईब्राहिम जेईलान दोश्रो र केन्याका पाउल तानुई तेश्रो भए ।
विभिन्न स्पर्धामा गरी बेलायतका लागि ११ स्वर्ण, ७ रजत र १ कांस्य पदक जितेका छन् । एथलेटिक्समा उनले गरेको योगदानको कदर स्वरुप फराहलाई सन् २०१३ को नयाँ वर्षको अवसरमा कमान्डर अफ द अर्डर अफ द ब्रिटिस ईम्पायर घोषणा गरिएको थियो ।
सन् १९८३ को मार्च २३ तारिखमा  सोमालियामा जन्मिएका मो फराह ८ वर्षको उमेरमा बेलायत गएका थिए ।  उनको महत्वाकांक्षा इंग्लिश फुटबल क्लब आर्सनलमा राईट विङ्गरका रुपमा खेल्ने थियो ।
तर उनको दौडिने क्षमताको पहिचान गर्दै शारीरिक शिक्षाका शिक्षक एलन वाट्किन्सनले एथ्लेटिक्समा लाग्न प्रेरित गरेका हुन् । पहिलो पल्ट १३ वर्षको उमेरमा फराह सन् १९९६ मा एथलेटिक्समा सहभागी भएका थिए । इंग्लिश स्कुल क्रस क्रन्ट्री दौडमा सहभागी भएका फराह त्यतिबेला नवौं भएका थिए ।
फराहले पहिलो उपाधी भने सन् २००१ मा जितेका थिए ।  युरोपियन एथ्लेटिक्स जुनियर च्याम्पियनसीपमा ५ हजार मिटर दौडको उपाधि जितेपछि उनले कहिल्यै पछाडि फर्किएर हेर्नु परेको छैन । ५ फुट ९ ईन्च उचाई र ५८ किलो तौल भएका उनलाई दौडमा सफल बन्न शारीरिक बनौटले पनि सहयोग गरेको छ ।
- एजेन्सीको सहयोगमा
