अतिरिक्त समयको २ गोलले बार्यन म्युनिख च्याम्पियन्स लिगको अन्तिम ८ मा

चैत ४ – जर्मन क्लब बार्यन म्युनिख च्याम्पियन्स लिग फुटबलको अन्तिम ८ मा प्रवेश गरेको छ । बार्यन म्युनिखले गएको वर्षको उपविजेता इटालियन क्लब युभेन्टसलाई हराएर क्वाटर फाइनलमा स्थान बनाएको हो । बुधबार राति घरेलु मैदानमा भएको दोस्रो लेगमा बार्यन म्युनिख ४–२ ले विजयी हुँदै समग्रमा ६–४ को जित दर्ता गरेको हो । पहिलो लेग २–२ को बराबरीमा सकिएको थियो । निर्धारित ९० मिनेटको खेल २–२ को बराबरीमा सकिएपछि खेल अतिरिक्त समयमा धकेलिएको थियो । थप गरिएको ३० मिनेटमा बार्यनले थप दुई गोल गर्दै नतिजा आफ्नो पक्षमा पारेको हो । खेलमा अग्रता भने युभेन्टसले लिएको थियो । पाँचौं मिनेटमा पाउल पोग्बाले गोल गर्दै युभेन्टसलाई सुरुवाती अग्रता दिलाए । २८ औं मिनेटमा क्वार्डाडोले युभेन्टसको अग्रता दोब्बर पारे । पहिलो हाफमा २–० ले पछि परेको बार्यनका लागि रोबर्ट लेवान्डोस्कीले ७३ तथा इन्जिुरी समयमा थोमस मुलरले गोल गर्दै खेल २–२ को बराबरीमा ल्याए । थप गरिएको ३० मिनेटको अन्तिम दुई मिनेटमा दुई गोल खाँदै युभेन्टस निराश बन्यो । थप गरिएको समयको २८ औं मिनेटमा थिएगो आलकान्डारा र ३० औं मिनेटमा कोमानले गोल गर्दै ४–२ को जित दिलाए । 
– एजेन्सीको सहयोगमा
