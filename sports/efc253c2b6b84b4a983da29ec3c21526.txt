अफगानिस्तान आउँदो वर्ष हुने विश्वकप क्रिकेटमा छनोट

काठमाडौं, चैत ९ – अफगानिस्तान आउँदो वर्ष हुने विश्वकप क्रिकेटमा छनोट भएको छ । शुक्रबार जिम्बावेमा भएको छनोटको अन्तिम खेलमा आयरल्याण्डलाई ५ विकेटले हराउँदै अफागानिस्तानले विश्वकपमा स्थान बनाएको हो ।
छनोट खेलबाट वेष्ट इण्डिज यसअघि नै विश्वकपमा पुगिसकेको थियो । जितका लागि पाएको २ सय ९ रनको लक्ष्य अफगानिस्तानले खेल सकिन ५ बल बाँकी छँदा ५ विकेट गुमाएर भेट्टायो । अफगानिस्तानलाई जिताउन ओपनर मोहमह साहजादले ५४ तथा गुलवदिन नाइवले ४५ रन बनाए । यस्तै कप्तान अस्घार स्टानिकजाईले नट आउट ३९ रनको योगदान गरे । विश्वकप छनोटको सुपर सिक्समा पुगेका आयरल्याण्डसहित, जिम्बावे, स्कटल्याण्ड र युएई भने छनोट हुन सकेनन् ।
बिहीबारको खेलमा युएईले स्कटल्याण्डलाई हराएका कारण अफगानिस्तानको भाग्य चम्केको हो । छनोटको समूह चरणमा नेपालले हङकङलाई हराएकै कारण अफगानिस्तान सुपर सिक्समा पुगेको थियो । एक दिवसीय विश्वकप क्रिकेट आउँदो वर्ष इंग्ल्याण्ड र वेल्समा हुने छ ।
