कान्तिपुर हाफ म्याराथनको उपाधि सेनाका बानियाँलाई

काठमाडौ, फागुन ७ – कान्तिपुर पब्लिकेसन्स्ले गरेको हिरो कान्तिपुर हाफ म्याराथनको उपाधि पुरुषतर्फ नेपाली सेनाका कल्याण बानियाँले जितेका छन् । 

यस्तै सेनाकै कृष्ण बस्नेत दोश्रो र लेटरसिंह खत्री तेश्रो भए । महिलातर्फ भने सशस्त्र प्रहरीकी कान्छिमाया कोजु विजयी भईन् । सशस्त्रकै वृन्दा श्रेष्ठ दोश्रो र कृष्णेश्वरी सिन्तकला तेश्रो भए ।

हाफ म्याराथनमा महिला र पुरुष दुवै स्पर्धामा विजेताले ५० हजार, दोश्रोले ३० र तेस्रोले २० हजार रुपैयाँ पुरस्कार पाउनेछन् । २१.१ किलोमिटरको हाफ म्याराथनमा ८ सय १२ खेलाडी सहभागी थिए । सोमबार काठमाडौको तीनकुनेबाट शुरु म्याराथन कोटेश्वर, लोकन्थली हुँदै भक्तपुरको जगाती पुगेर त्यही रुटबाट तीनकुने आइपुगेर सकिएको थियो ।

त्यस्तै, ५ किलोमिटर कर्पोरेट एण्ड मिडिया दौडमा पूरुषतर्फ भक्तपुरका लक्ष्मण काफ्ले र महिलातर्फ हुमे बुढामगर विजयी भएका छन् । ३ किलोमिटर ह्विलचियर दौडमा पुरुषतर्फ कृष्णराज चौधरी र महिलातर्फ सोनीका ढकाल विजेता भए ।
