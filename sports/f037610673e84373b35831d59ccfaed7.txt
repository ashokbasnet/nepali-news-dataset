आइपिएलमा पञ्जावले हैदराबादलाई हरायो

काठमाडौं, वैशाख ३१ – इण्डिएन प्रिमियर लिग क्रिकेट (आइपिएल)मा किंग्स इलेभेन पञ्जावले सनराइजर्स हैदराबादलाई ६ विकेटले पराजित गरेको छ ।
हैदराबादले दिएको २ सय ६ रनको लक्ष्य पञ्जावले खेल सकिन ८ बल बाँकी छँदै भेट्टायो । टस हारेर पहिले ब्याटिङ गरेको हैदराबादले निर्धारित २० ओभरमा ५ विकेट गुमाएर २ सय ५ रन बनाएको थियो । हैदराबादका लागि नमन ओझाले विष्फोटक ब्याटिङ गर्दै ७९ रन बनाए ।
ओझाले मात्र ३६ बलमा ७ छक्का र ४ चौका प्रहार गरेका थिए । यसबाहेक शिखर धवनले ४५ र डेभिड वार्नरले ४४ रन बनाए ।
बलिङतर्फ पञ्जावका ऋषि धवनले दुई तथा सन्दीप शर्मा र शिवराम शर्माले एक/एक विकेट लिए ।
जवाफी ब्याटिङ गरेको पञ्जावले ऋद्धिमान शाहको ५४ रनको मद्दतमा १८ दशमलव ४ ओभरमा दुईसय ११ रन बनायो । उसका लागि मनन बोहराले ४७, ग्लेन म्याक्सवेलले ४३, जर्ज बेलीले ३५ तथा डेबिड मिलरले २४ रन बनाए ।
ओपनर वीरेन्द्र सेहभागलाई ४ रनमै गुमाएपनि पञ्जावका शाह र बोहराले दोस्रो विकेटका लागि ९१ रनको साझेदारी गर्दै टिमलाई जितको बाटो देखाए । बलिङतर्फ हैदराबादका भुवनेश्वर कुमार, अमित मिश्र, कर्न शर्माले समान एक/एक विकेट लिए । यो जितसँगै पञ्जाव अंक तालिकाको शीर्ष स्थानमा उक्लिएको छ ।
