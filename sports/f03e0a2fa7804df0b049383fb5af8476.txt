अवार्ड पाएपछि रोनाल्डोले के भने ? (भिडियोसहित)

पुस २६ – फिफा वर्ष खेलाडीको अवार्ड जितेका क्रिष्टियानो रोनाल्डोले वर्ष २०१६ आफ्नो खेल जीवनकै उत्कृष्ट वर्ष रहेको बताएका छन् । ज्युरिचमा भएको अवार्ड वितरण समारोहमा पोर्चुगल तथा रियल मड्रिडका स्ट्राइकर रोनाल्डोले अवार्ड लिएपछि भने ‘मैले यसअघि पनि केही ठाउँमा भनेको थिएँ कि यो वर्ष मेरा लागि उत्कृष्ट वर्ष रह्यो । वर्ष २०१६ सायद मेरो खेल जीवनकै उत्कृष्ट वर्षको रुपमा रहने छ । राष्ट्रिय टिमबाट युरोकप २०१६ को उपाधि जित्नु ठूलो सफलता रह्यो । यो पोर्चुगलका लागि पहिलो उपाधि हो र म त्यसको माध्यम बन्न पाएँ । यसले यो वर्ष निकै विशेष बन्यो ।’ यस्तै रियल मड्रिडबाट च्याम्पियन्स लिग र क्लब वर्ल्ड कपको उपाधि जित्नु पनि निकै उत्कृष्ट रहेको उनको भनाई छ ।

उनले भने ‘मैले फुटबल खेल्न थालेदेखि कै यो वर्ष कुनै शंका बिना नै सबै भन्दा उत्कृष्ट वर्ष हो ।’ आफू फुटबलको इतिहासमा विशेष बनेर रहन पाउँदा निकै खुशी लागेको रोनाल्डोले बताए । फिफाले प्रदान गरेको अवार्ड पहिलो पटक आफू निकै उत्साहित भएको रोनाल्डोको भनाई छ । रोनाल्डोले लियोनल मेस्सी र एन्टोनी ग्रिजम्यानलाई पछि पार्दै अवार्ड जितेका हुन् ।
