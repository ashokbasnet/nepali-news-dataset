ट्वेन्टी–ट्वेन्टी विश्वकप छनौटमा कुन देशका को को खेलाडी खेल्ने छन् त ?

काठमाडौं, असार १८ – अन्तर्राष्ट्रिय क्रिकेट काउन्सिल (आइसिसी) ले आउँदो बिहीबारदेखि सुरु हुने ट्वेन्टी–ट्वेन्टी विश्वकप छनौट प्रतियोगिताको तयारी पुरा भएको जनाएको छ ।
आउँदो बिहीबार अर्थात जुलाई ९ देखि २६ सम्म आयरल्याण्ड र स्कटल्याण्डमा हुने प्रतियोगितमा सहभागी हुने सबै १४ देशका टिममा रहने खेलाडीको अन्तिम नामावली पक्का गरिएको आइसिसीले जनाएको छ । सहभागी देशले पेश गरेको खेलाडीको नाम आइसिसीले पक्का गरेको हो ।
आयरल्याण्ड र स्कटल्याण्डमा १८ दिनसम्म हुने छनौट प्रतियोगितामा ५१ वटा खेल हुनेछन् । प्रतियोगिताको शीर्ष ६ मा रहने देश सन् २०१६ को मार्च ११ देखि अप्रिल ३ सम्म भारतमा हुने ट्वेन्टी–ट्वेन्टी विश्वकपमा सहभागी हुने पाउने छन् । विश्वकपमा यी टोलीले प्रतिगितामा आइसिसीका १० पूर्ण सदस्य राष्ट्रसँग प्रतिस्पर्धा गर्नेछन् ।
शीर्ष ६ टोली छनौट प्रक्रिया
आइसिसीको नियम अनुसार प्रतियोगिताको समूहको शीर्ष स्थानमा स्थानमा रहने दुई टोली सिधै विश्वकपका लागि छनौट हुनेछन् । बाँकी चार टोलीका लागि भने प्लेअफ खेल हुनेछ ।
त्यसका लागि समुह एको दोस्रो स्थानमा रहने टोलीले समुह बीको तेस्रो स्थानमा रहेको टोलीसँग र समुह एको तेस्रो स्थानमा रहेको टोलीले समुह बीको दोस्रो स्थानमा रहेको टोलीसँग प्लेअफ खेल खेल्नेछ ।
प्लेअफमा विजयी हुने टोली विश्वकपका लागि छानिने छन् । प्लेअफमा हारेको समुह एको टोलीले समूह बीको चौंथो स्थानमा रहेको टोली र समुह बीको टोलीले समुह एको चौंथो स्थानमा रहेको टोलीसँग खेल्नेछ । यी खेलमा विजयी हुने टोली विश्वकपका लागि छनोट हुनेछन् ।
छनौट प्रतियोगितामा नेपाल
प्रतियोगिताको तयारीका लागि नेपाली टोली अहिले नेदरल्याण्डमा छ । त्यहाँ नेपालले आज नेदरल्याण्डविरुद्ध चौथो तथा अन्तिम खेल खेल्नेछ र त्यसपछि उतैबाट प्रतियोगिताका लागि जानेछ ।
नेपालले ट्वेन्टी–ट्वेन्टी विश्वकप छनौटको आफ्नो पहिलो खेलमा जुलाई १० मा अमेरिकासँग खेल्नेछ । त्यस्तै जुलाई ११ मा नामिबिया, जुलाई १३ मा आयरल्याण्ड, जुलाई १५ मा हङकङ, जुलाई १७ मा पपुवा न्युगिनी र जुलाई १८ मा जर्सीसँग खेल्नेछ ।
छनौट प्रतियोगितामा १४ देशका कुन कुन खेलाडी खेल्ने छन् त ? जान्नका लागि यहाँ जानुहोस्
