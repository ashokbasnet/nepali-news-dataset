किन रोए अनुष्काको सामुन्ने विराट !

जेठ २० – भारतीय टेस्ट क्रिकेट टिमका कप्तान विराट कोहलीको पहिचान आक्रामक ब्याट्म्यान तथा एक कडा मिजासको व्यक्तिको रुपमा छ । मैदानमा आक्रामक रुपमा प्रस्तुत हुने विराट आफैमा भने निकै कमलो मनका छन् । उनी कुनै पनि भावनात्मक कुरा भएमा रोइहाल्छन् ।
एक अन्तर्वातको क्रममा विराटले आफ्नो एक यस्तै भावनात्मक घटना सार्वजनिक गरेका छन् । विराटले आफू प्रेमिका अनुष्का शर्माको सामुन्ने रोएको कुरा खुलासा गरेका हुन् । अस्ट्रेलियाको भ्रमणमा रहेका बेला जब कप्तान महेन्द्र सिंह धोनीले अचानक टेस्ट क्रिकेटबाट सन्यासको लिएको घोषणा गरे अनि विराटलाई भारतीय टेस्ट टिमको कप्तान बनाउने घोषणा भयो । त्यसपछि विराट रोएका थिए ।
आफूलाई टेस्ट कप्तानको रुपमा चयन गरिएको प्रति कस्तो प्रतिक्रिया जनाउने भन्ने विराटलाई केही थाहा भएन । विराटका अनुसार उनी यो खबर पाउने बित्तिकै आफ्नो कोठामा गएका थिए । विराटकी प्रेमिका अनुष्का पनि त्यो टेस्ट सिरिजको क्रममा अस्ट्रेलियामा नै थिइन् ।
विराटले सबै भन्दा पहिले आफू टेस्ट कप्तान चयन भएको खबर अनुष्कालाई सुनाएको र खबर सुनाउने बित्तिकै अनुष्काको सामुन्ने रोएको अन्तर्वातको क्रममा बताएका छन् । टेस्ट कप्तानको जिम्मेवारी आफूले पाउँछु भन्ने नलागेको र आफू कप्तान चुनिएको खबर सपना जस्तो लागेकाले खुशीले रोएको विराटले बताए ।
– एजेन्सीको सहयोगमा
