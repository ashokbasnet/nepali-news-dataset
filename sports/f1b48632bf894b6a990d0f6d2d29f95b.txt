जादुयी रियल मड्रिडले प्रदर्शन गर्‍यो आफ्नो स्तर

जेठ २१ – आफूलाई युरोपको राजाको रुपमा स्थापित गर्न सफल भएको स्पेनिस च्याम्पियन रियल मड्रिडले च्याम्पियन्स लिग फुटबलमा धेरै कीर्तिमान बनाएको छ । त्यसमध्ये च्याम्पियन्स लिग एरामा लगातार दोस्रो वर्ष उपाधि जित्ने र प्रतियोगितामा ५०० भन्दा बढी गोल गर्ने पछिल्लो कीर्तिमान हुन् । समग्रमा १२ औं पटक उपाधि जितेको रियलले च्याम्पियन्स लिग एरामा लगातार दोस्रो वर्ष उपाधि जित्ने पहिलो टिमको रुपमा आफ्नो नाम लेखाएको छ ।
रियल मड्रिडले बनायो कीर्तिमान, बन्यो लगातार च्याम्पियन
गएको वर्ष घरेलु प्रतिस्पर्धी एथ्लेटिको मड्रिडलाई हराएर च्याम्पियन बनेको रियलले यो वर्षको फाइनलमा कार्डिफमा शनिबार राति इटालियन च्याम्पियन युभेन्टसलाई ४–१ ले हरायो र उपाधि जित्यो । रियल मड्रिड युरोपियन कप÷च्याम्पियन्स लिगको फाइनलमा सबैभन्दा धेरैपटक पुग्ने क्लब हो । रियल अहिलेसम्म १५ पटक फाइनलमा पुगेकोमा १२ पटक जितेको छ । सन् १९५६ देखि १९६० सम्म (जुनबेला युरोपियन कपको रुपमा खेलाइन्थ्यो) लगातार पाँचपटक उपाधि जितेपछि रियल मड्रिड पहिलो पटक लगातार दुई सिजन उपाधि जित्न सफल भएको हो । रियल च्याम्पियन्स लिगको इतिहासमा ५०० भन्दा धेरै गोल गर्ने पहिलो टिम बनेको छ । कार्डिफ फाइनल अघिसम्म उसले ४९९ गोल गरेको थियो । फाइनलमा चार गोल गरेपछि उसको गोल संख्या पाँच सयबाट उकालो लागेर ५०३ पुगेको छ ।
