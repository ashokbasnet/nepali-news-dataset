एसिसी एलिट कपः नेपाल समूह विजेता

काठमाडौ, बैशाख २५ –  १९ वर्षमुनिको एसिसी एलिटकप क्रिकेट अन्तर्गत समूह चरणको अन्तिम खेलमा नेपालले मलेसियालाई ७ विकेटले हराएको छ ।
७० रनको लक्ष्य नेपालले २४ दशमलव ४ ओभरमा ३ विकेट गुमाएर पुरा गर्‍यो ।
नेपालका लागि हरिशंकर शाहले नटआउट २८, बिभात्सु थापाले १७, अमृत श्रेष्ठले १०, निश्चल पाण्डेले ७ र निर्मल थापाले नटआउट ३ रनको योगदान गरे ।
क्वालालम्पुरको किन्रारा ओभल मैदानमा टस जितेर पहिले ब्याटिङ गरेको मलेसियाले २२ दशमलव ४ ओभरमा अलआउट हुँदै ६९ रनमात्र जोड्न सक्यो ।
मलेसियालाई सस्तैमा समेट्ने क्रममा नेपालका अविनाश कर्णले ६, भुवन कार्कीले २, यज्ञमान कुमाल र सुशान्त भारीले १/१ विकेट लिए । ८ ओभर वलिङ गरेका अविनाशले १ मेडन राख्दै ३१ रन खर्चेर ६ विकेट लिएका हुन् ।
बुधबारको जितसंगै नेपाल समूह बी को विजेता हुँदै सेमिफाइनलमा प्रवेश गरेको छ । मलेसिया उपविजेता हुँदै सेमिफाइनल पुगेको छ । यसअघि नेपालले कतार, बहराईन र कुवेतलाई फराकिलो अन्तरमा हराएको थियो ।
