फिफा वरियतामा नेपाल ७ स्थान तल

काठमाडौं, साउन २४ - अन्तर्राष्ट्रिय फुटबल महासंघ फिफाले वुधवार जारी गरेको विश्व वरियतामा नेपाल ७ स्थान तल झरेको छ ।  यसअघि  १ सय ५५ औं स्थानमा रहेको नेपाल अहिले १ सय ६२ औं स्थानमा पुगेको छ । वरियतामा ३ स्थान माथि उक्लिदै माल्दिभ्स १ सय ६१ औं स्थानमा पुगेपछि नेपाल दक्षिण एशियाली क्षेत्रमा पनि दोश्रो स्थानमा झरेको छ ।

 

दक्षिण एशियाली क्षेत्रका अफगानिस्तान १ सय ६४ औं, भारत १ सय ६८ औं, बंगलादेश १ सय ६९ औं, पाकिस्तान १ सय ७६ औं, श्रीलंका १ सय ७९ औं स्थानमा छन् भने भुटान सवैभन्दा पुछार अर्थात २ सय ६ स्थानमा छ ।

एशियाली क्षेत्रको पहिलो स्थानमा रहेको जापान विश्व वरियतामा भने २२ औं स्थानमा छ । युरोकप विजेता स्पेन पहिलो स्थानमा र जर्मनी दोश्रो स्थानमा छन् । इंग्ल्याण्ड एक स्थानमामाथि उक्लिदै तेश्रो स्थानमा पुगेको छ भने उरुग्वे एक स्थान तल झर्दै चौथो स्थानमा पुगेको छ ।
