नेइमार बिनाको खेलमा पनि पिएसजीको प्रभावशाली जित, काभानी चम्किए

कात्तिक ११ – फ्रेन्च लिग वान फुटबलको लिडर पेरिस सेन्ट–जर्मेन (पिएसजी) ले अपराजित यात्रा कायम राखेको छ । लिग अन्तर्गत घरेलु मैदानमा शुक्रबार राति भएको खेलमा पिएसजीले निसलाई ३–० ले हरायो । विश्व कीर्तिमानी मूल्यमा बार्सिलोनाबाट पिएसजी आएका नेइमार बिनाको यो खेलमा पिएसजीलाई जिताउन एडिसन काभानीले दुई गोल गरे । लिग अन्तर्गत यसअघि भएको मार्सेइलीसँगको खेलमा रातो कार्ड खाएका कारण नेइमार यो खेलमा मैदान बाहिर रहेका हुन् । तेस्रो मिनेटमा नै काभानीले गोल गर्दै पिएसजीलाई सुरुवाति अग्रता दिलाए । ३१ औं मिनेटमा काभानीले व्यक्तिगत दोस्रो गोल गर्दै अग्रता दोब्बर पारे । काभानीका दुवै गोलका लागि एन्जल डि मारियाले सहयोग गरेका हुन् । काभानीले यो सिजन लिग वानमा १० खेलमा ११ गोल गरिसकेका छन् । पहिलो हाफमा २–० को अग्रता लिएको पिएसजीले दोस्रो हाफमा एउटा उपहार गोल पायो । ५२ औं मिनेटमा निसका डान्टेले आत्मघाती गोल गरेपछि पिएसजी ३–० ले विजयी भयो । गएको सिजन तेस्रो भएको निसको यो सिजन ११ खेलमा यो सातौं हार हो । ११ खेलमा दुई खेलमा बराबरी तथा ९ खेल जितेको लिग लिडर पिएसजीको २९ अंक भएको छ । एक खेल बढी खेलेको पिएसजी दोस्रो स्थानको मोनाको भन्दा सात अंकले अघि रहेको छ ।
