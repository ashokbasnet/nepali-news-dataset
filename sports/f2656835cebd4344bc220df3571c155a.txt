​चोटग्रस्त मालिङा पनि ट्वेन्टी–ट्वेन्टी विश्वकप खेल्न भारतमा

भारत, चैत १ – श्रीलंकाली क्रिकेट टिमका तिव्र गतिका बलर लासिथ मालिङा ट्वेन्टी–ट्वेन्टी विश्वकप क्रिकेटका लागि भारत आइपुगेका छन् ।
श्रीलंकाली टिम यसअघि नै भारत आएको भएपनि चोटका कारण मालिङा भने सोमबार मात्र भारत आइपुगेका हुन् । उनी घुँडाको चोटको उपचारका लागि श्रीलंकामै थिए । अहिले निको भएर भारत आएको भएपनि उनले आउँदो बिहीबार हुने अफगानिस्तानसँगको खेल खेल्ने सक्नेमा आशंका छ । उनी तीन महिनाअघि देखि घुँडाको चोटबाट पीडित थिए । जसका कारण उनले न्युजिल्याण्डसँगको २ म्याचको श्रृखला गुमाएका थिए । एसिया कप क्रिकेटमा कप्तानको भूमिकाका साथ बंगलादेशमा गएका भए पनि उनले युएईविरुद्धको एक मात्र खेल खेलेका थिए । 
भारतमा जारी यो विश्वकपपछि ट्वेन्टी–ट्वेन्टी क्रिकेटबाट सन्यास लिने संकेत गरिसकेका मालिङाले कोलकता जाने क्रममा प्रश्न गरे ‘छनौटकर्ताले अरु बलर हुँदा हुँदै म जस्तो चोटग्रस्त खेलाडीलाई किन टिममा राख्न चाहन्छन् ?’ ट्वेन्टी–ट्वेन्टी क्रिकेटमा २ सय ९९ विकेट लिइसकेका मालिङाले २० ओभरको विश्वकपका अहिलेसम्म ३१ खेलमा ३८ विकेट लिएका छन् ।
