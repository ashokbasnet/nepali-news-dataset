रंगशालामा दर्शकको घुईंचो, १६ हजार टिकट सकियो

काठमाडौं, भदौ २० – साफ च्याम्पियनसिप फुटबल अन्तर्गत आफ्नो महत्वपूर्ण खेलमा नेपालले आज भारतसँग प्रतिष्पर्धा गर्दैछ ।
खेल दिउँसो साढे ३ बजे सुरु हुने भएपनि दशरथ रंगशालामा दर्शकको घुईंचो बढिसकेको छ ।
विहानैदेखि दर्शक बढेकाले टिकट सकिसकेको एन्फाले जनाएको छ । विक्रीका लागि पठाइएको १६ हजार टिकट सकिएको र अव टिकट नपाइने एन्फाले जनाएको छ ।
रंगशाला आसपासमा गालामा नेपाल र नेपालको झण्डा पेन्टिङ गरेका, झण्डा बोकेका र खेलाडीले जस्तै राता टिसर्ट लगाएका समर्थकहरुको चहलपहल देखिन्छ । यतिखेर रंगशाला आसपासका सडकमा यातायात व्यवस्था प्रभावित भएको छ ।
मैदानमै बसेर फुटबलको मज्जा लिन दर्शकहरु रंगशाला पुगेका हुन् । रंगशाला पुग्न नसक्नुभएका तपाईं सबैलाई मैदानकै रोमाञ्च दिने गरी उज्यालोले रेडियो र अनलाइनमार्फत फुटबलको प्रत्यक्ष जानकारी दिँदैछ ।
