मेस्सी बिनाको अर्जेन्टिना हार्‍यो, विश्वकप यात्रामा धक्का

चैत १६ – विश्वकप २०१८ को छनौट अन्तर्गत बुधबार बिहान भएको खेलमा अर्जेन्टिना पराजित भएको छ । दक्षिणी अमेरिकी क्षेत्रको छनौट अन्तर्गत भएको खेलमा बोलिभियाले अर्जेन्टिनालाई २–० ले हराएको हो । यसअघि गएको शुक्रबार बिहान चिलीसँग भएको खेलमा लाइन्स म्यानलाई अभद्र व्यवहार गरेका कारण लियोनल मेस्सीमाथि चार खेलको प्रतिबन्ध लागेकाले उनी बोलिभियासँगको खेलमा मैदान बाहिर थिए । खेल सुरु हुनु केही घण्टाअघि मात्रै मेस्सीमाथि प्रतिबन्धको निर्णय भएपछि अर्जेन्टिना समस्यामा परेको हो । बोलिभियाको जितमा आन कारलोस आर्स र मार्सेलो मार्टिन्सले गोल गरे । ३१ औं मिनेटमा आर्सले गोल गर्दैै बोलिभियालाई पहिलो हाफमा १–० को अग्रता दिलाए । दोस्रो हाफको सुरु तिर अर्थात ५३ औं मिनेटमा मार्टिन्सले गोल गर्दै बोलिभियाको २–० को जित निश्चित गरे । मेस्सी बिनाको अर्जेन्टिनाले खेलमा फर्किने प्रयास गरेको थियो । तर सफल हुन भने सकेन । हारपछि अर्जेन्टिना दक्षिणी अमेरिकी क्षेत्रको छनौट अन्तर्गत १४ खेलबाट २२ अंकसहित पाँचौं स्थानमा झरेको छ । अब चार खेल बाँकी रहेको अवस्थामा शीर्ष चारमा रहँदै विश्वकपका लागि सोझै छनौट हुन अर्जेन्टिनाले थप संघर्ष गर्नुपर्ने भएको छ । बिहान भएको खेलमा भेनेजुएलालाई ३–१ ले हराएको चिली अर्जेन्टिनालाई पछि पार्दै चौथो स्थानमा उक्लिएको छ । पुछारबाट दोस्रो स्थानमा रहेको बोलिभियासँगको हार अर्जेन्टिनालाई निकै महंगो बनेको छ । बोलिभियाले विश्वकप २०१८ को छनौट अन्तर्गत अहिलेसम्म खेलेका १४ खेलमा मात्रै तीन खेल जितेको छ ।
