साग : तेक्वान्दोमा नेपालले २ रजत र २ काश्य थप

सिलोङ, फागुन २ - भारतमा चलिरहेको १२ औं सागको तेक्वान्दोमा नेपालले थप २ रजत र २ काश्य जितेको छ । महिलातर्फ ज्ञानी चुनरा र यानकुमारी चौलागाईंले रजत तथा पुरुषतर्फ सुनिल पौडल र निश्चलमान श्रेष्ठले काश्य जितेका छन् ।
५७ किलो तौल समुहमा ज्ञानी चुनराले फाइनलमा अफगानकी सोमेह गुमजामीसँग १०–७ ले पराजित हुँदै रजतमा चित्त बुझाइन् । चुनाराले सेमिफाइनलमा भारतकी एस राचियारीलाई ११–८ ले हराएर फाइनलमा पुगेकी थिइन् । उनले पहिलो चरणमा पाकिस्तानकी नुसरती बिबीलाई ७–० ले हराएकी थिईन् ।
यसैगरी ४९ किलो तौल समूहमा यानकुमारी चौलागाईं भारतकी पूर्वा दिक्षितसँग पराजित हुँदै रजतमा रोकिइन् । पहिलो चरणमा भुटानकी पेमा डेचेनलाई ८–६ ले हराएकी यानकुमारीले सेमिफाइनलमा पाकिस्तानकी ऐयशा नूरलाई ९–२ ले हराएकी थिइन् । तर फाइनलमा उनी भारतकी दिक्षितसँग १२–४ ले पराजित भइन् ।
बाई पाएर सेमिफाइनलमा पुगेका सुनिल पौडेल भारतका गजेन्द्र परिहारसँग १४–२ ले पराजित  भएर काश्यमा रोकिए । यस्तै ७४ मुनिको तौल समूहमा निश्चलमान श्रेष्ठ श्रीलंकनलाई हराएर सेमिफाइनलमा पुगेका थिए । तर उनी भारतका मन जर्जसँग १८–६ ले पराजित भई काश्यमा नै रोकिए । यसअघि शनिबार तेक्वान्दोमा रेजिना कार्कीले रजत र रामहरि कार्कीले काश्य जितेका थिए ।
