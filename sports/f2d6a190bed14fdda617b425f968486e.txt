चौध वर्षपछि भलिबल संघमा नयाँ नेतृत्व

काठमाडौं, चैत २८ - नेपाल भलिबल संघले चौध वर्षपछि नयाँ नेतृत्व पाएको छ । काठमाडौंको रविभवनस्थित इसानी क्लबमा मंगलबार राती सकिएको संघको पाँचौं साधारणसभाबाट दानबहादुर तामाङ चार वर्षका लागि अध्यक्षमा निर्वाचित हुनुभयो । अघिल्ला कार्यसमितिका अध्यक्ष गंगाबहादुर थापा मगरले उम्मेदवारी दिनुभएको थिएन ।

 

तामाङको अध्यक्षतामा साधारणसभाले २१ सदस्यीय केन्द्रीय कार्यसमितिको समेत चयन गरेको छ । अध्यक्ष, उपाध्यक्ष, महासचिव र कोषाध्यक्ष बाहेकका सबै पद निर्विरोध भए । तामाङले ८० मत ल्याउनुभएको थिाये भने निकत्तम प्रतिद्वन्द्वी गजेन्द्र ताम्लीले ३२ मत प्राप्त गर्नुभयो । यसअघि तामाङ वरिष्ठ उपाध्यक्ष तथा ताम्ली उपाध्यक्ष हुनुहुन्थ्यो । अध्यक्षमा बालगोपाल श्रेष्ठले पनि उम्मेदवारी दर्ता गराएकोमा पछि उहाँले नाम फिर्ता लिनुभएको थियो ।
दुई उपाध्यक्षका लागि तीनको उम्मेदवारी परेकोमा उपेन्द्र यादव र वीरेन्द्र खड्का विजयी हुनुभयो । उपेन्द्रले ८१ तथा अघिल्लो कार्यसमितिका महासचिव वीरेन्द्रले ८१ मत पाउनुभयो । उपेन्द्रले निर्वाचित पदाधिकारी मध्ये सबैभन्दा बढी मत हासिल गर्नुभयो । पराजित उपाध्यक्ष टी.एल. चौधरीले ३४ मत मात्र प्राप्त गर्नुभयो ।
एक महासचिवका लागि सुरुमा तीनले उम्मेदवारी दर्ता गराएकोमा रोशन श्रेष्ठले नाम फिर्ता लिएपछि जितेन्द्रबहादुर चन्द र अघिल्लो कार्यसमितिका कोषाध्यक्ष बुद्धिबहादुर कटुवालबीच प्रतिस्पर्धा भएको थियो । चन्द ६४ मतसहित विजयी हुनुभयो भने कटुवालले ४९ मत पाउनुभयो ।
एक कोषाध्यक्षका लागि निरोज मास्के, पहलसिंह घर्ती मगर तथा माधव केसीबीच भिडन्त भएको थियो । नेपाल भलिबल संघ, महिला कमिसनकी अध्यक्ष समेत रहेकी मास्के सर्वाधिक ५४ मत ल्याउदै विजयी हुनुभयो । मगरले ३६ तथा केसीले १९ मत पाउनुभयो ।
प्रथम उपाध्यक्षमा लीलबहादुर थापा मगर तथा द्वितीय उपाध्यक्षमा यामबहादुर गुरुङ निर्विरोध हुनुभयो । द्वितीय उपाध्यक्षबाट ऐनबहादुर शाहीले नाम फिर्ता लिनु भएको थियो । सचिवमा निर्विरोध हुनेमा रामनाथ भण्डारी, मदन खड्का तथा टंकसिंह ठकुरी हुनुहुन्छ ।
ज्योति केसी, रोहितचन्द्र खड्का, चन्द्रकुमार गिरी, श्रीधर शर्मा, तेजप्रताप सुब्बा, थमन गुरुङ, श्यामकृष्ण श्रेष्ठ, सुनकेशरी माली, वरम महत, भीम ओली तथा मनवीर छन्त्याल सदस्यमा चुनिनुभयो । छन्त्याल ढोरपाटन स्पोर्टस् क्लबका अध्यक्ष हुनुहुन्छ । जुन क्लबले विगत सात वर्षदेखि आकार्षक नगद पुरस्कारको महिला डबल लिग भलिबल प्रतियोगिता आयोजना गर्दै आएको छ ।
११ सदस्यका लागि १५ जनाले उम्मेदवारी दिएको चारले अन्तिममा नाम झिकेका थिए ।
नवनिर्वाचित अध्यक्ष तामाङले पूरानो नेतृत्वले के ग¥यो के गरेन भन्ने सबै कुरा बिर्सेर वर्तमान टिमलाई बलियो बनाई भलिबलको विकासमा लागी पर्ने प्रतिबद्धता व्यक्त गर्नुभयो । महासचिव चन्दले भलिबललाई व्यवसायिक बनाउनु पर्नेमा जोड दिनुभयो ।
साधारणसभामा केन्द्रका २९, ७५ जिल्लाका एकका दरले ७५, पाँच विकास क्षेत्रका ३ का दरले १५ तथा रेफ्री, प्रशिक्षक, खेलाडी र महिला कमिसनका २–२ सहित ८ गरी कूल १ सय २७ प्रतिनिधि सहभागी थिए ।

नवनिर्वाचित नेपाल भलिबल संघको केन्द्रीय कार्यसमितिको मंगलबार बसेको बैठकले सात जना सदस्य मनोनयन गर्ने निर्णय गरेको छ ।
संघका अध्यक्ष दानबहादुर तामाङको अध्यक्षतामा बसेको बैठकले डि.बी. नेपाली, मनोरञ्जरमन शर्मा, मनराज गुरुङ, रोशन श्रेष्ठ, लेखनाथ मैनाली, टुकराज क्षेत्री तथा पवनकुमार कुँवरलाई सदस्यमा मनोनयन गर्ने निर्णय गरेको हो ।
