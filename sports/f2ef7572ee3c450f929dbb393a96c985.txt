लेस्टरसँग डराए युभेन्टसका किपर

चैत २ – इटालियन क्लब युभेन्टसका गोलरक्षक जियानलुइजी बुफोनले च्याम्पियन्स लिगको क्वाटरफाइनलमा इंग्लिस क्लब लेस्टर सिटीसँग खेल्न नपरोस् भन्ने कामना रहेको बताएका छन् । युभेन्टस र लेस्टर सिटी मंगलबार राति भएको अन्तिम १६ को दोस्रो लेगमा जित निकाल्दै च्याम्पियन्स लिग फुटबलको अन्तिम ८ मा पुगेका छन् । इटालियन च्याम्पियन युभेन्टसले पोर्टोलाई तथा लेस्टरले स्पेनिस क्लबलाई हराएर अन्तिम ८ मा स्थान बनाएका हुन् । लेस्टर सिटी निकै खतरनाक टिम रहेकाले क्वाटरफाइनलको ड्र उसँग नपरोस् भन्ने कामना रहेको बुफोनले बताए । उनले भने ‘लेस्टर निकै खतरनाक र उत्साही टिम हो, जसले विपक्षी टिमलाई समस्यामा पार्न सक्छ ।’ च्याम्पियन्स लिगको क्वाटरफाइनल ड्र शुक्रबार हुनेछ । अहिलेसम्म युभेन्टससहित लेस्टर सिटी, बार्सिलोना, रियल मड्रिड, बार्यन म्युनिख र बोरुसिया डर्टमुण्डले अन्तिम ८ मा स्थान बनाइ सकेका छन् । बुधबार राति हुने एथ्लेटिको मड्रिड र बार्यन लेभरकुशन तथा म्यानचेस्टर सिटी र मोनाकोबिचको खेलबाट अन्तिम ८ मा पुग्ने थप दुई टिमको टुंगो लाग्ने छ । सेभिल्लासँग पहिलो लेगमा २–१ ले हारेको लेस्टरले दोस्रो लेगमा पुनरागमन गर्दै २–० को जित निकाल्दै समग्रमा ३–२ को जितसहित अन्तिम ८ मा स्थान पक्का गरेको हो । पहिलो लेगमा पोर्टोलाई २–० ले हराएको युभेन्टसले दोस्रो लेगमा १–० को जित निकाल्दै समग्रमा ३–० को जितसहित क्वाटरफाइनलमा ठाउँ बनाएको हो । बुफोनले लेस्टरसँग खेल्नु परेमा आफूहरुसँग गुमाउनका लागि सबथोक हुने बताए । लेस्टरले जे पनि गर्न सक्ने उनको भनाई छ ।
