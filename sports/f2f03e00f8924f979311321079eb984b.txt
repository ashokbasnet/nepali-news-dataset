पिएसजीलाई १७ अंकको अग्रता

मंसिर २८ – फ्रेन्च लिग वान फुटबलमा शीर्ष स्थानको पेरिस सेन्ट जर्मेन पिएसजीले १७ अंकको अग्रता कायम गरेको छ । आइतबार राति भएको खेलमा लियोनलाई ५–१ ले हराएको पिएसजीले दोस्रो स्थानको एन्जर्ससँग १७ अंकको अग्रता कायम गरेको हो ।
शीर्ष स्थानको पिएसजीको १८ खेलबाट ४८ अंक भएको छ । दोस्रो स्थानको एन्जर्सको समान १८ खेलबाट ३१ अंक छ । आइतबार राति पिएसजीको जितमा जाल्टन इब्राहिमोविचले ११ र ७७ औं मिनेटमा गरी दुई गोल गरे । यस्तै सर्ज ओरियरले १७ औं, एडिसन काभानीले ६१ तथा लुकास मुराले ९० औं मिनेटमा गोल गरे । लियोनका लागि २४ औं मिनेटमा जर्डन फेरीले एक गोल फर्काए । आइतबार राति नै भएको खेलमा एन्जर्स बोर्डोसँग १–१ को बराबरीमा रोकियो । 
– एजेन्सीको सहयोगमा
