म्यानचेस्टर सिटीको जितमा स्टर्लिङ नायक, पुग्यो शीर्ष स्थानमा

भदौ १३ – इंग्लिस प्रिमियर लिगमा म्यानचेस्टर सिटीले लगातार तेस्रो जित दर्ता गरेको छ । लिगका अन्तर्गत आइतबार राति भएको खेलमा वेष्ट ह्यामलाई ३–१ ले हराएर म्यानचेस्टर सिटी शीर्ष स्थानमा उक्लिएको छ । सिटीको जितमा रहिम स्टर्लिङले दुई तथा फरनानडिन्होले एक गोल गरे । सातौं मिनेटमा स्टर्लिङले गोल गर्दै सिटीलाई सुरुवाति अग्रता दिलाए । १८ औं मिनेटमा फरनानडिन्होले गोल गरेपछि सिटीले पहिलो हाफमा २–० को अग्रता लियो । ५८ औं मिनेटमा वेष्ट ह्यामका मिकेल एन्टोनियोले गोल गर्दै खेल २–१ को अवस्थामा ल्याए । तर इन्जुरी समयमा स्टर्लिङले गोल गर्दै सिटीलाई ३–१ को जित दिलाए । सिटीले लिगको पहिलो खेलमा सन्डरल्याण्डलाई २–१ तथा दोस्रो खेलमा स्टोक सिटीलाई ४–१ ले हराएको थियो । लगातार तीन खेल जितका म्यानचेस्टर सिटी, चेल्सी र म्यानचेस्टर युनाइटेड अंक तालिकाको शीर्ष तीन स्थानमा छन् । राति नै भएको अर्को खेलमा मिडल्सबर्ग र वेष्ट ब्रोमले गोलरहित बराबरी खेले ।
