फ्रान्स र अस्ट्रेलिया महिला विश्वकपको क्वाटरफाइनलमा, ब्राजिल बाहिरियो

असार ७ – फ्रान्स महिल विश्वकप फुटबलको क्वाटरफाइनलमा प्रवेश गरेको छ । आइतबार राति भएको खेलमा दक्षिण कोरियालाई ३–० ले पराजित गर्दै फ्रान्सले अन्तिम ८ मा स्थान बनाएको हो ।
चौंथो मिनेटमा मेरी लोरे डेलाइले गोल गर्दै फ्रान्सलाई सुरुवाती अग्रता दिलाइन् । आठौं मिनेटमा एलेडी थोमेसले गोल गर्दै अग्रता दोब्बर पारीन् । फ्रान्सको दबाब रहेको खेलमा ४७ औं मिनेटमा डेलाइले व्यक्तिगत दोस्रो गोल गर्दै फ्रान्सलाई ३–० को अग्रता दिलाइन् । खेलमा त्यसपछि गोल हुन सकेन । फ्रान्स ३–० ले विजयी भयो । फ्रान्सले अब क्वाटरफाइनलमा जर्मनीसँग खेल्नेछ ।
यस्तै अस्ट्रेलिया पनि क्वाटरफाइनलमा प्रवेश गरेको छ । आइतबार राति नै भएको खेलमा ब्राजिललाई पराजित गर्दै अस्ट्रेलियाले महिला विश्वकपको अन्तिम ८ मा स्थान बनाएको हो । ८० औं मिनेटमा अस्ट्रेलियाकी क्याए साइमनले गरेको गोल नै निर्णायक बन्यो । अस्ट्रेलियाले मंगलबार हुने जापान र नेदरल्याण्डबीचको खेलको विजेतासँग क्वाटरफाइनलमा प्रतिस्पर्धा गर्नेछ ।
– एजेन्सीको सहयोगमा
