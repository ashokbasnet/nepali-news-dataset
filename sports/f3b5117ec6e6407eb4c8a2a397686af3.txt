२ रेड कार्ड, ८ गोल

वैशाख १० – इंग्लिस प्रिमियर लिग अन्तर्गत शनिबार राति भएका खेलमा बोर्नमाउथ, हल सिटी र स्वान्सी सिटी विजयी भएका छन् । घरेलु मैदानमा भएको खेलमा बोर्नमाउथले १० खेलाडीमा सीमित भएको मडिल्सबर्गलाई ४–० ले हराएको हो । बोर्नमाउथको जितमा योशुआ किङ, बेनिक एफोबे, मार्क पुग र चार्ली ड्यानिएल्सले गोल गरे । २० औं मिनेटमा ग्यास्टोन दोहोरो पहेँलो कार्ड खाँदै मैदानबाट बाहिरिएपछि मिडल्सबर्ग १० खेलाडीमा सीमित भएको थियो । अर्को खेलमा हल सिटीले वाट्फोर्ड तथा स्वान्सी सिटीले स्टोक सिटीलाई समान २–० ले हरायो । १० खेलाडीमा सीमित भएको हल सिटीको जितमा मार्कोविध र क्लुकासले गोल गरे । २५ औं निेटमा निएस्सी रातो कार्ड खाँदै मैदानबाट बाहिरिएपछि हल सिटी १० खेलाडीमा सीमित भएको थियो । यस्तै स्वान्सी सिटीको जितमा फर्नान्डो लोरेन्टे र टम कारोल्सले गोल गरे । अर्को खेलमा वेष्ट ह्याम र एभर्टनले गोल रहित बराबरी खेल्दै अंक बाँडेका छन् । बराबरीपछि एभर्टन आर्सनललाई पछि पार्दै छैटौं स्थानमा उक्लिएको छ । उसको ५८ अंक भएको छ भने आर्सनलको ५७ अंक छ । लिग अन्तर्गत राति भएका चार खेलमा ८ गोल भयो भने दुई रेड कार्ड प्रयोग भयो ।
