​आइपिएलमा बैंगलोरको कीर्तिमानी जित

जेठ १ – इण्डियन प्रिमियर लिग आइपिएल क्रिकेटमा रोयल च्यालेन्सजर्स बैंगलोरले कीर्तिमानी जित हात पारेको छ । शनिबार भएको पहिलो खेलमा बैंगलोरले गुजरात लायन्सलाई १ सय ४४ रनको फराकिलो अन्तराले हराएको हो । यो आइपिएलमा अहिलेसम्मकै सबैभन्दा ठूलो अन्तरको जित हार हो । यसअघि सन् २००८ मा कोलकाता नाइट राइडर्सले बैंगलोरलाई १ सय ४० रनको अन्तरले हराएको थियो ।  शनिबारको खेलमा जितका लागि २ सय ४९ रनको लक्ष्य पछ्याएको गुजरात लायन्सलाई १८ दशमलव ४ ओभरमा १ सय ४ रनमा अल आउट गर्दै बैंगलोराले कीर्तिमानी जित हात पारेको हो । गुजरातका आरोन फिन्चले ३७, रविन्द्र जडेजाले २१ रन र ब्रेण्डम म्याकुलमले ११ रन बनाउनु बाहेक अरु कुनै पनि ब्याट्सम्यानले दोहोर अंकमा स्कोर जोड्न सकेनन् । 
यो जितपछि बैंगलोरको ११ खेलबाट १० अंक छ र उ छैटौं स्थानमा कायम छ भने १२ खेलबाट १४ अंक बटुलेको गुजरात दोश्रो स्थानमा छ । यसअघि पहिले ब्याटिङ गरेको बैंगलोरले २० ओभरमा ३ विकेटको क्षतिमा २ सय ४८ रन बनाएको थियो । उसका लागि एबी डिभिलियर्सले नटआउट १ सय २९ रन बनाए भने कप्तान विराट कोहलीले १ सय ९ रन बनाए । उनीहरुले दोश्रो विकेटका लागि २ सय २९ रनको साझेदारी गरे । त्यस क्रममा डिभिलियर्सले ५२ बलमा १० चौका र १२ छक्का हानेका थिए भने विराट कोहलीले ५५ बलमा ५ चौका र ८ छक्का हानेका थिए ।
