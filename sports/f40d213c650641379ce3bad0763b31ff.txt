नेपाल आर्मीलाई हराउँदै राष्ट्रिय जागृति सेमिफाईनलमा

धनकुटा, चैत २९ - पहिलो पटक सहभागी भएको नेपाल आर्मीलाई १–० गोल अन्तरले हराउँदै राष्ट्रिय जागृति क्लब धनकुटामा सञ्चालन भईरहेको सहिद भीमनारायण अन्तराष्ट्रिय आमन्त्रण फुटवल प्रतियोगिताको  सेमिफाइनलमा प्रवेश गरेको छ ।

विहीबार खेलमा नेपाल पुलिस क्लबका अधिकांश खेलाडी खेलाएको राष्ट्रिय जागृति क्लबको लागि एक मात्र निर्णायक गोल खेलको १४औं मिनेटमा गरेका थिए ।

गोलकिपर रितेश थापाले प्रहार गरेको लामो फ्रिकिक बललाई नियन्त्रणमा लिँदै गणेशले निर्णायक गोल गरेका थिए ।

भरत खवास, नवयुग श्रेष्ठ र विकर्ण श्रेष्ठविनै मैदानमा उत्रेको आर्मीले खेलको १३ औं मिनेटमा हरी महतोले डी एरियाबाट प्रहार गरेको बललाई राष्ट्रिय जागृतिका गोलकिपर पञ्च गरेर बाहिर फाले  ।

४७ औं मिनेटमा रामकुमार विश्वासको प्रहारमा समेत गोलकिपर थापा बाधक बन्दा आर्मीले हार व्यहोर्नु पर्‍यो ।

त्यस्तै राष्ट्रिय जागृतिको तर्फबाट पनि खेलको ५७ औं र ६८ औं मिनेटमा गणेश खड्काको प्रहारलाई आर्मीको गोलकिपर फुलबहादुर लामाले मुस्किलले बचाए  ।

यस खेलको म्यान अफ दी म्याच राष्ट्रिय जागृतिका गोलकिपर रितेश थापा घोषित भए । उनलाई ओम साई ईलेक्ट्रोनिकका प्रोप्राईटर रिदम श्रेष्ठ पुरस्कार स्वरुप मोवाईल प्रदान गरे ।

शुक्रवारको खेल ब्वाईज युनियन र मोरङ जिल्लाको लिग विजेता हरैचा स्पोर्टिङ क्बलबीच प्रतिस्पर्धा हुने छ ।
