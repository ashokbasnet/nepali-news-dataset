​यु १७ विश्वकप फुटबलः मालीलाई ३–१ ले हराउँदै स्पेन फाइनलमा

कात्तिक ९ – १७ वर्ष मुनिको विश्वकप फुटबलमा  मालीलाई ३–१ को गोल अन्तरले हराउँदै स्पेन फाइनलमा पुगेको छ । 
मुम्बइको डिवाइ पाटिल स्टेडियममा बुत्रबार भएको खेलमा मालीको कमजोर रक्षापंक्तिको फाइदा उठाउन स्पेनीस टोली सफल रह्यो । बार्सिलोनाबाट खेल्ने अबेल रुइजले स्पेनका लागि दुई गोल गरे । उनले खेलको १९ औँ मिनेट र ४३  औँ मिनेटमा गोल गरेका थिए । त्यस्तै खेलको ७३ औँ मिनेटमा स्पेनका लागि फेरान टोरेसले तेस्रो गोल गरे । मालीका लागि भने ७३ औँ मिनेटमा  एन डियाएले एक गोल गरे । 
दोस्रो हाफमा स्पेनमाथि दबाब बनाए पनि मालीले त्यसलाई नतिजामा परिणत गर्न भने सकेन । अघिल्लो संस्करणको यु १७ विश्वकपको उपविजेता टोली मालीले अब तेस्रो उपाधिका लागि ब्राजिलसँग प्रतिस्पर्धा गर्नेछ । 
मालीका लागि ओमार डुकुरेले गरेको प्रहारले गोलपोस्टको क्रसबारमा ठोक्किएर गोललाइन पार गरेको थियो । तर त्यसलाई रेफ्रीले नदेख्दा गोल दिएनन् । गोललाइन टेक्नोलोजीको प्रयोग भएको भए त्यो स्पष्ट गोल हुने थियो । 

फाइनल खेल स्पेन र इंग्ल्याण्डबीच शनिबार कलकत्ताको साल्ट लेक स्टेडियममा हुनेछ । इंग्ल्याण्डले बुधबार नै ब्राजिललाई ३–१ ले स्तब्ध पार्दै फाइनलमा स्थान पक्का गरेको हो ।
