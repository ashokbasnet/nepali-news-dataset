​दक्षिण एसियाली आर्चरी च्याम्पियन्सीपमा नेपाललाई दुई काश्य पदक

काठमाडौं, चैत १२ – बंगलादेशमा जारी तेस्रो दक्षिण एसियाली आर्चरी च्याम्पियन्सीपमा नेपालले रिकर्भ मिक्स टिम र कम्पाउण्ड पुरुषतर्फ काश्य पदक जितेको छ ।

ढाका स्थित बिकेएसपी कम्पाउन्ड भित्र भएको खेलमा मिक्सतर्फ नेपालका तिलक पुन मगर र ज्ञानु अवालेको टिमले श्रीलंकालाई पराजित गर्दै काश्य हात पारेको हो । दुवै टिमले दुई दुई सेट जितेर ४–४ अंकको बराबर गरेपछि भएको सुटअफमा नेपाल ५ – ४ ले विजयी भएको थियो ।
यसअघि भएको टिम एलिमिनेसन राउण्डमा नेपाल बंगलादेशसँग १–३ को सेटमा २–६ अंकले पराजित भएपछि काश्यका लागि श्रीलंकासँग प्रतिस्पर्धा गरेको हो ।यसैबीच सोमबारै भएको अर्को खेलमा नेपालका कम्पाउण्ड पुरुष टिमले पनि काश्य जितेको छ । नेपालका होमबहादुर थापा मगर, प्रजित कुमार अग्रवाल र अभिशेक राज प्रधानको टिमले श्रीलंकालाई २०८–१५७ अंकले पराजित गर्दै काश्य जितेको हो ।
एलिमिनेसन राउण्डमा नेपाको कम्पाउण्ड पुरुष टिम भारतसँग २०४–२२४ अंकले पराजित भएपछि तेस्रो स्थानका लागि श्रीलंकासँग प्रतिस्पर्धा गरेको हो ।
नेपालको रिकर्भ पुरुष टिम भने तेस्रो स्थानका लागि भएको खेलमा श्रीलंकासँग पराजित भयो । दुवै टिमले दुई दुई सेट जितेर ४–४ अंकको बराबर गरेपछि भएको सुटअफमा नेपाल ४– ५ अंकले श्रीलंकासँग पराजित भएको हो ।
एलिमिनेसन राउण्डमा नेपालले बंगलादेशसँग लगातार तीन सेट गुमाउँदै ०–६ अंकले पराजित भएपछि काश्यका लागि श्रीलंका प्रतिद्वन्द्वी पाए पनि नेपालले खेल जित्न भने सकेन् । नेपालको रिकर्भ पुरुष टिममा प्रेम प्रसाद पुन, तीलक पुन र मिन प्रसाद गौचनले प्रतिस्पर्धा गरेका थिए ।
रिकर्भ महिला टिम बंगलादेशसँग ०–३ सेटमा ०–६ अंकले पराजित भएपछि काश्यका लागि श्रीलंकासँग प्रतिस्पर्धा गरेको थियो ।
