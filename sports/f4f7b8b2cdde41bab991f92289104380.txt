साग फुटबल : नेपालले श्रीलंकालाई ४–० ले हरायो

सिलोङ, फागुन १ –  बाह्रौ सागको महिला फुटबलमा नेपालले श्रीलंकालाई हराएको छ । शनिबार भएको लिगको अन्तिम खेलमा नेपालले श्रीलंकालाई ४-० ले हराएको हो । सिलोङस्थित जवहारलाल  नेहरु स्टेडियममा शनिबार भएको समूहको अन्तिम खेलमा नेपालले श्रीलंकालाई ४-० ले स्तब्ध बनाउँदै अपराजित यात्रा कायम राखेको हो । समूहको शीर्षस्थानमा रहेको नेपालले खेलको सुरुवातदेखि नै श्रीलंकालाई दबावमा राखेको थियो । 
खेलको सुरुवाती १५ मिनेटभित्र पहिलो गोल गरेको थियो । मनमाया लिम्बुले डि बक्सबाहिरबाट प्रहार गरेको फ्रि किकमा श्रीलंकन खेलाडीले आत्मघाती गोल गरिन् । फ्रि किकमा श्रीलंकन खेलाडी एजे परेराले हेड गर्दा गोलरक्षक एजेम विजारत्नेले त्यसलाई ठम्याउन सकिनन् । त्यसपछि नेपालले थप राम्रो मुभ बनाएको थियो । पहिलो हाफमा १-० ले पछि परेको श्रीलंकाको टोली दोश्रो हाफ निरिह बन्यो। अर्कोतर्फ श्रीलंकालाई दबावमा राख्न सफल नेपालका लागि खेलको ५१ र ६३ अाैँ मिनेटमा अग्रपक्तिका खेलाडी सावित्रा भण्डारीले गोल गरेकी थिइन् । त्यसपछि पुन खेलको ७९ औँ मिनेटमा मध्यपंक्तिका सपना लामाले गोल गरेकी थिइन् ।
यससँगै नेपाल समूहमा १० अंकका साथ पहिलो स्थानमा रहदै फाइनलमा पुगेको छ । नेपालले यसअघि भारतसँग बराबरी, बंगलादेशलाई ३-०, मालदिभ्सलाई २-० ले हराएको थियो । 
यसअघि नै फाइलनमा प्रवेश गरेको नेपालले कम्तिमा रजत पदक पक्का गरेको छ । नेपालले आइतबार भारत र बंगलादेशबिच हुने खेलको विजेतासँग स्वर्ण पदकका लागि प्रतिस्पर्धा गर्नेछ ।
