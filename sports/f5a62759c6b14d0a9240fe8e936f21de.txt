नेपाल स्कटल्याण्डलाई जित्नैपर्ने दबाबमा

काठमाडौ, माघ १ – एकदिवसीय विश्वकप क्रिकेटको छनोटमा नेपालले बिहीबार स्कटल्याण्डसंग खेल्दैछ ।
खेल न्युजिल्याण्डको क्वीन्सटाउनमा बिहीबार बिहान सवा ३ बजे शुरु हुनेछ । पहिलो खेलमा पराजित भएको नेपाललाई विश्वकप छनोटको संभावना कायमै राख्न जित्नुपर्ने दबाब छ ।
स्कटल्याण्ड पनि पहिलो खेलमा हङकङसंग पराजित भएको थियो । विश्वकप छनोटको दावेदार मानिएको स्कटल्याण्ड पनि पहिलो खेलमा हङकङसंग १७ रनले पराजित भएको थियो । नेपाल र स्कटल्याण्ड एक दिवसीय खेलमा पहिलोपटक आमनेसामने हुन लागेका हुन् ।
आफ्नो पहिलो खेलमा नेपाल युएईसँग १ सय २ रनले पराजित भएको थियो । ज्वरो आएपछि युएइ विरुद्धको खेल गुमाएका ओपनर विकेटकिपर सुवास खकुरेलले बिहीबार खेल्ने सम्भावना बढेपनि टुंगो भने लागिसकेको छैन ।
पूर्ण फिट नभएका कप्तान पारस खड्काले युएइ विरुद्ध राम्रो प्रदर्शन गर्न सकेका थिएनन् । कप्तान पारस र प्रशिक्षक पुबुदु दसनायकेलेसुधारिएको खेल प्रदर्शन गर्ने बताएका छन् । नेपालले माघ ५ गते हङकङ र ७ गते क्यानडासँग खेल्नेछ ।
