सातौँ राष्ट्रिय खेलकुदको अन्तिम दिन : कोही बोलाउँदा गएनन्, कसैको जाने मान्छे भएनन्

काठमाडौं, पुस १५ – आठौं राष्ट्रिय खेलकुद आयोजना आफूले गर्न पाउने विश्वासका साथ धरान रंगशाला पुग्नुभएका पश्चिमाञ्चल खेलकुद विकास समितिका अध्यक्ष खगराज पौडेल मध्यपश्चिमाञ्चलको नाम घोषणा भएपछि खिन्न हुनुभएको छ । 
आफ्नो साँस्कृतिक समूहसहित सातौँ राष्ट्रिय खेलकुदको समापन समारोहमा पुग्नु भएका पौड्याललाई नवौं राष्ट्रिय खेलकुदका लागि झण्डा लिन बोलाउँदा पनि उपस्थित हुनुभएन । उहाँले पश्चिमाञ्चलले २०४० सालको दोस्रो राष्ट्रिय खेलकुद आयोजना गरेदेखि अहिलेसम्म नपाएको भन्दै आठौं राष्ट्रिय खेलकुदको आयोजना गर्न आफूले पाउनु पर्ने बताउनुभएको थियो । ‘पश्चिमाञ्चललाई दिइने भनिएका खेलकुद आयोजना मन्त्रीको जोडबलका कारण मध्यपश्चिमलाई दिइयो’ उहाँले आरोप लगाउनुभयो । यसमा मन्त्रीको नाङ्गो हस्तक्षेप भएको उहाँको आरोप छ ।
उहाँले आफूहरुलाई कुनै जानकारी नै नगराई आठौं राष्ट्रिय खेलकुद आयोजनाको जिम्मा मध्यपश्चिमलाई दिएको गुनासो गर्नुभएको छ । उहाँले पश्चिमाञ्चलमाथी अन्याय भएको भन्दै २०७७ सालमा पश्चिमाञ्चलमा गर्ने भनिएको नवौं राष्ट्रिय खेलकुदका लागि झण्डा लिन पनि जानुभएन । युवा तथा खेलकुद मन्त्री दलजीत श्रीपाली र राष्ट्रिय खेलकुद परिषदका सदस्य सचिब केशब कुमार बिष्टले खेलकुद विकास समिति मध्यपश्चिमका अध्यक्ष भिमप्रसाद ओलीलाई झण्डा हस्तान्तरण गरेर प्रतियोगिता समापन भएको घोषणा गरियो । 
आगामी आयोजकले समापन समारोहमा साँस्कृतिक कार्यक्रम गर्ने चलन थियो तर २०७५ सालमा मध्यपश्चिमको नेपालगञ्जमा आठौँ राष्ट्रिय खेलकुद आयोजना गरिने घोषणा भएपनि नेपालगञ्जको साँस्कृतिक कार्यक्रम तयार थिएन । यसैले समापन समारोहमा साँस्कृतिक टोलीसहित पुगेका पश्चिमाञ्चलले आफ्नो साँस्कृतिक प्रस्तुति गरेको थियो ।
मध्यमश्चिम खेलकुद विकास समितिका अध्यक्ष अोलीले आठौं राष्ट्रिय खेलकुद मध्यपश्चिममा गर्ने कुराले आफूहरुलाई खुसी बनाएको बताउनुभयो । ‘सन् २०१९ मा नेपालमा दक्षिण एशियाली खेलकुद हुने भएकोले यो अवसर हामीले पाउनु पर्छ भनेर माग गरेका थियौं, पायौं पनि यसले हामीलाई खुसी बनाएको छ’ उहाँले भन्नुभयो ।
सातौं राष्ट्रिय खेलकुद समापनका अवसरमा आठौं राष्ट्रिय खेलकुदको आयोजना मध्यपश्चिमको नेपालगञ्जमा हुने घोषणा गरेको हो । नवौं राष्ट्रिय खेलकुद भने पश्चिमाञ्चलको कास्कीमा हुने घोषणा भएको छ । पुस सात गते विराटनगरमा राष्ट्रपति विद्यादेवी भण्डारीले उद्घाटन गर्नु भएको सातौँ राष्ट्रिय खेलकुद प्रतियोगिता शुक्रबार धरानमा समापन भएको हो ।
