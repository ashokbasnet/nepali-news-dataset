विश्वकप विजेता वेष्ट इन्डिजका खेलाडीलाई आइसिसीले कारबाही गर्न सक्ने

वैशाख १४ – अन्तर्राष्ट्रिय क्रिकेट परिषद आइसिसीले ट्वेन्टी–ट्वेन्टी विश्वकपको उपाधि जित्ने टोली वेष्ट इन्डिजका खेलाडीलाई कारबाही गर्न सक्ने चेतावनी दिएको छ । विश्वकपको उपाधि जितेपछि वेष्ट इन्डिजका खेलाडीले आफ्नो देशको क्रिकेट बोर्डको आलोचना गरेका थिए । आइसिसीले खेलाडीको प्रतिक्रियाप्रति आपत्ति जनाउँदै वेष्ट इन्डिज क्रिकेट बोर्डको आलोचना गर्ने खेलाडीलाई अनुशासनात्मक कारबाही गर्ने विषयमा छलफल भइरहेको जनाएको छ ।
भारतमा गएको अप्रिल तीनमा भएको ट्वेन्टी–ट्वेन्टी विश्वकपको फाइनलमा वेष्ट इन्डिजले इंग्ल्याण्डलाई चार विकेटले हराएर उपाधि उचालेको थियो । विश्वकपको उपाधि जितेपछि वेष्ट इन्डिजका कप्तान डरेन सामीले भनेका थिए ‘हामीसँग धेरै समस्या छन् । बोर्डले हाम्रो अपमान गर्ने गरेको छ । अहिले हामिलाई बोर्डको तर्फबाट केही कुरा भनिएको छैन । यो निकै निराशाजनक छ ।’
बोर्डको आलोचनमा सामीलाई टिमका अरु खेलाडीले पनि साथ दिएको थिए । आइसिसीको दुबईमा रहेको मुख्यालयमा बसेको बैठकपछि आइसिसीका अध्यक्ष शशांक मनोहरले भने ‘क्रिकेट आफ्नो अनौठो खेल भावनाप्रति गर्व छ । जित–हार पछि विनम्रता तथा खेलप्रति सदैव सम्मानको भावना रहनु पर्छ ।’ वेष्ट इन्डिज क्रिकेट बोर्ड र आइसिसी बिच खेलाडीको प्रतिक्रियाको विषयमा विवाद चलेको छ ।
वेष्ट इन्डिज बोर्डले पठाएको माफि आइसिसीले स्वीकार गरेपनि खेलाडीका कारण फाइनल खेलको प्रतिष्ठा कम भएको भन्दै निराशा जनाएको छ । 
– एजेन्सीको सहयोगमा
