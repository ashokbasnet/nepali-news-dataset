प्रहरीका वीरेन्द्र र केशरीलाई हर्डल्स उपाधि

काठमाडौं, माघ ५ - नेपाल प्रहरी क्लबका वीरेन्द्र चौधरी र केशरी चौधरीले प्रथम लुम्बिनी राष्ट्रिय च्याम्पियनसिपअन्तर्गत ३९ औं राष्ट्रिय एथलेटिक्सको हर्डल्स (बाधा दौड) मा स्वर्ण पदक जितेका छन् ।
पुरुषको १ सय १० मिटर वीरेन्द्रले १६.५ सेकन्डमा पूरा गरे । १६.९ सेकेन्ड साथ नेपाली सेनाका योगेन्द्र लामा दोश्रो र १७.५ सेकेन्डसाथ सेनाकै पदम कार्की तेश्रो भए ।
महिलाको १ सय मिटर दूरी तय गर्न केशरीलाई १६.७ सेकेन्ड समय लाग्यो । अघिल्लो दिन ४ सय मिटर हर्डल्समा राष्ट्रिय कीर्तिमान बनाएकी एपीएफकी सविता चौधरी १७.९ सेकेन्डसाथ दोश्रो स्थानमा सीमित भइन् । १९.० सेकेन्डमा दूरी पूरा गरेकी प्रहरीकी सन्त चौधरीले तेश्रो स्थान हात पारिन् ।
त्रिपुरेश्वरस्थित दशरथ रंगशालामा भएको पुरुषको ४ सय मिटर दौडमा प्रहरीका ओलम्पियन तिलकराम थारुले शीर्ष स्थान कब्जा गरे । उनले ४८.९ सेकेन्डमा दौड सिध्याए । सेनाका दशीराम चौधरी (५१.५ सेकेन्ड) दोश्रो तथा पश्चिमाञ्चलका विनोद गुरुङ (५२.९ सेकेन्ड) तेश्रो भए । त्यसै स्पर्धाको महिलामा ६०.० सेकेन्ड समय खर्चदै एपीएफकी दिलमाया कार्की पहिलो भइन् । सेनाकी दुर्गा देवकोटा (६४.० सेकेन्ड) दोश्रो तथा मध्यमाञ्चलकी अनिता थापा (६६.८ सेकेन्ड) तेश्रो बने ।
महिलाको सटपुट (छेलो) मा ९.२८ मिटर टाढा फाल्दै प्रहरीकी चन्द्रकला लादघारेले स्वर्ण चुमिन् । पश्चिमाञ्चलकी ऋषिसरा थापा दोश्रो र सेनाकी अन्जु डगौरा तेश्रो भए । सोही स्पर्धाको पुरुषमा सेनाका राजेन्द्र बस्नेतले पहिलो स्थान कब्जा गरे । उनले ११.६१ मिटर टाढा फाले । प्रहरीका नरेन्द्रजंगे शाह (११.३० मिटर) दोश्रो र सुदूरपश्चिमाञ्चलका टेकेन्द्रराज पाठक (११.११ मिटर) तेश्रो भए ।
महिलाको ५ हजार मिटर दौड १९ मिनेट १०.४ सकेन्डमा पूरा गर्दै एपीएफकी गीता खत्री पहिलो भइन् । सेनाकी विश्वरुपा बुढा (१९ मिनेट १०.६ सेकेन्ड) दोश्रो तथा मध्यमाञ्चलकी संगीता खड्का (२० मिनेट ०७.३ सेकेन्ड) तेश्रो भए । उक्त स्पर्धाको पुरुषमा सेनाका हरिकुमार रिमालले सबै प्रतिद्वन्द्वीलाई उछिन्ने क्रममा १५ मिनेट ४५.५ सेकेन्डको समय निकाले । एपीएफका गोपीचन्द पार्की (१५ मिनेट ४६.८ सेकेन्ड) दोश्रो र सेनाका कल्याण बानियाँ (१५ मिनेट ४८.० सेकेन्ड) तेश्रो भए ।
पुरुषको लङजम्पमा सर्वाधिक ६.५६ मिटर हामफालेका सेनाका डिल्ली खत्री पहिलो भए । मध्यमाञ्चलका आशिष चौधरी (६.५५ मिटर) दोश्रो तथा सेनाका छविलाल चौधरी (६.४५ मिटर) तेश्रो भए । लङजम्पकै महिलामा प्रहरीकी केशरी चौधरी पहिलो भइन् । केशरीले ५.२४ मिटर हामफालिन् । सेनाकी कृष्ण चौधरी (५.२२ मिटर) दोश्रो तथा पश्चिमाञ्चलकी विमला चौधरी (४.७८ मिटर) तेश्रो भए ।
महिलाको ४ गुणा १ सय मिटर रिलेमा एपीएफ पहिलो, प्रहरी दोश्रो र सेना तेश्रो भए । यसै स्पर्धाको पुरुषमा सेना, प्रहरी र मध्यमाञ्चलले शीर्ष तीन स्थान कब्जा गरे । प्रतियोगिता सोमबार सम्पन्न हुनेछ ।
