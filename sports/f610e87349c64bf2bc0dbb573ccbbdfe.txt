लुम्बिनी म्याराथनको तयारी पुरा

काठमाडौं, माघ १ - लुम्बिनी भ्रमण वर्ष २०१२ को समापनका अवसरमा माघ २ गते हुन लागेको लुम्बिनी म्याराथनको सवै तयारी पुरा भएको छ ।

 भगवान गौतम बुद्धको जन्मस्थलमा पहिलो पटक हुन लागेको यो वृहत खेल मेलामा कुल १ सय ५० धावकले सहभागिता जनाउने  म्याराथन आयोजक कमिटिका  बिक्रम पाण्डेले जानकारी दिनुभयो ।

सहभागिमा ४ विदेशी छन् । नेपालका ओलम्पिक धावक वैकुण्ठ मानन्धर, खडग रानाभाट र कृष्ण बस्नेतले पनि दौड गर्नेछन । म्याराथनमा दौडने विदेशी कुटनितिक नियोगका उच्च अधिकारी, ओलम्पियन खेलाडी तथा भिक्षुहरु यो महोत्सवका मुख्य आकर्षण हुनेछन् ।

म्याराथन विभिन्न ५ विधामा हुनेछन् । जसमा पुरुष खुला २१ किलोमिटर, महिला १० किलोमिटर खुला, ५ किलोमिटर विद्यालय खुला, भेट्रान (४० वर्षमाथि) ५ किलोमिटर, शारिरिक रुपले अशक्तका लागि ह्विलचेयर ३ किलोमिटर दौड समावेश छन् ।

 इभेन्ट्सका सहभागिलाई हौसला प्रदान गर्नका लागि भिक्षुहरुले पनि कार्यक्रममा सहभागि जनाउने   छन । पुरुष २१ दशमलव १ किलोमिटरको विजेताले ५० हजार, दोस्रो हुनेले ३५ हजार, तेस्रो हुनेले २५ हजार पाउनेछन् भने महिला १० किलोमिटरमा विजेताले २५ हजार, दोस्रो हुनेले १५ हजार र तेस्रो हुनेले १० हजार पाउनेछन् ।

यसैगरी विद्यालय ५ किलोमिटर दौडमा विजेता १० हजार, उपविजेताले ७ हजार र तेस्रो हुनेले ५ हजार पाउनेछन् भने भेट्रानको विजेताले ५ हजार उपविजेताले ४ हजार र तेस्रो हुनेले ३ हजार तथा ह्विलचेयर दौडको विजेताले ५ हजार, उपविजेताले ४ हजार र तेस्रो हुनेले ३ हजार पुरस्कार पाउनेछन् ।
 
कपिलबस्तुको कुदान क्षेत्र दोहनीबाट म्याराथन शुरmहुदै लुम्बिनी गार्डेनमा पुगेर २१ दशमलव १ किलोमिटर दौड प्रतियोगिता सम्पन्न हुनेछ । अन्य बिधाका दौड लुम्बिनी क्षेत्रभित्रै सम्पन्न हुनेछ । रुट नाप्ने काम प्राविधिक टोलीले सम्पन्न गरिसकेका छन भने प्रत्येक नाकामा धावकको सहयोगका लागि स्वयम सेवकहरु पूरा रेस अवधिभर रहने व्यवस्था मिलाई सकिएको छ ।
