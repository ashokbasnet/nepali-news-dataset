आरोप प्रमाणित भए फाँसीमा झुण्डिन तयार छु : थापा

कमल पराजुली/उज्यालो । काठमाडौं, असार २ – अखिल नेपाल फुटवल संघ एन्फाका अध्यक्ष गणेश थापाले आफूमाथि लागेका आरोप प्रमाणित भए फाँसीमा झुण्डिन तयार रहेको बताउनु भएकोक छ ।
आर्थिक अनियमिता गरेको आरोपमा एन्फका उपाध्यक्षसहितले अख्तियारमा उजुरी गरेपछि सोमबार पत्रकार सम्मेलन गरि थापाले आरोप प्रमाणित गरेर देखाउन चुनौती दिनुभयो । ‘आरोप प्रमाणित गरेर देखाउनुस् फाँसी जान तयार छु’ थापाले भन्नुभयो ‘मैंले गल्ती गरेको छु भने म आफैं फाँसीको माग गर्छु ।’
थापाले आरोप बिरुद्ध आफू प्रमाणसहित सम्बन्धित निकायमा जाने बताउनुभयो । उहाँले भ्रष्टाचारको आरोपमा निलम्वनमा परेका एसियाली फुटवल महासघका अध्यक्ष मोहमद विन हमामसँग आफुले लिएको भनिएको १ लाख १५ हजार डलर ब्यक्तिगत कारोबार भएको दावी गर्नुभयो ।
हमामसँग मिलेर ब्यापार गरेको भन्दै थापाले त्यहि व्यापारमा भएको फाईदा आफूले लिएको दावी गर्नुभयो । तर के व्यापार गरेको भन्नेबारे उहाँले खुलाउन चाहानु भएन । हमामसँग २००८ देखि सयुक्त रुपमा व्यापार गर्दै आएको खुलाउँदै थापाले अनुसन्धान गर्ने सम्बन्धित निकायमा मात्रै यो व्यापार बारे स्पष्ट खुलाउने बताउनुभयो ।
थापाले १ लाख १५ हजार पाउन्ड लिएको समाचार वेलायती पत्रिका द सन्डे टाइम्सले छापेको थियो । र त्यही समाचारलाई नेपालका पत्र पत्रिकाले पनि स्थान दिएका थिए । थापाले हमामसँग पैसा लिएको स्वीकार गर्दै १ लाख १५ हजार पाउण्ड नभई १ लाख १५ हजार डलर लिएको बतानुभयो ।
छोरा गौरव थापाको बैंक खातामार्फत १ लाख डलर छुट्टै लिएको स्वीकार गर्दै थापाले त्यो कुरा पनि फुटवलसँग नजोडिएको दावी गर्नुभयो । थापाले त्यो रकम व्यक्तिगत सापटी लिएको र पछि आफूले हमामलाई फिर्ता गरेको यसअघि नै बताउनुभएको थियो ।
यस्तै कतार फुटवल संघबाट राष्ट्रिय लिगको लागि ८ लाख डलर लिने सहमति भएपनि २ लाख डलर मात्रै लिएको देखिएको बिषयमा अध्यक्ष थापाले कतार फुटवल संघसंग ४ बर्षको लागि बार्षिक ५० हजार डलरको मात्रै सम्झौता भएको र त्यसअनुसार २ लाख डलर लिएको दावी गर्नुभयो ।
उपाध्यक्ष कर्माछिरिङ शेपा र विजयनारायण मानन्धर तथा केन्द्रिय सदस्य पंकजबिक्रम नेम्बाङ र पूर्व राष्ट्रिय खेलाडीहरु दीपक खातीले  थापाले अनियमितता गरेको भन्दै गएको शुक्रबार अख्यियारमा उजुरी गरेका थिए ।
उनीहरुले एन्फाको पैसा ब्याजमा लगाएर फाईदा लिएको भन्दै लगाएको आरोपको पनि अध्यक्ष थापाले खण्डन गर्नुभयो । आफूमाथि लगाईएका आरोप गलत भएकोले पद नछोडने अध्यक्ष थापाले बताउनुभयो । ‘ममाथि लागेका १८ वटा आरोप मध्ये कुनै एउटा मात्रै पनि सत्य प्रमाणित भए एक मिनेट पनि एन्फामा बस्दिन’ उहाँले घोषणा नै गर्नुभयो । नेपाल र नेपालको फुटवलको शीर निहुराउने काम आफूले कहिल्यै नगरेको भन्दै थापाले यसबारे हुने स्वतन्त्र छानविनको लागि आफ्नो पुर्ण सहयोग रहने बताउनुभयो ।
यो पनि पढ्नुहोला  :
गणेश थापाविरुद्ध अख्तियारमा उजुरी
एन्फाका उपाध्यक्षद्वारा अध्यक्ष थापाको राजिनामा माग
