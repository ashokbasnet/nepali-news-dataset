नेपाल र कम्बोडियाबीचको मैत्रीपूर्ण खेल आज

काठमाण्डौं, कात्तिक ११ -नेपाली राष्ट्रिय फुटबल टिमले शुक्रवार कम्बोडियाको २३ बर्षमुनिको राष्ट्रिय टोलीसँग मैत्रीपूर्ण खेल खेल्दै छ । यो खेल कम्बोडियाको नेशनल ओलम्पिक स्टेडियममा पौने ५ बजे सुरु हुने छ । आशियन क्षेत्रको भ्रमणमा निस्केको नेपाललाई यसअघि मलेशिया र फिलिपिन्ससँगका खेल हारेका कारण पनि इज्जत बचाउनलाई भएपनि आजको खेल जित्नै पर्ने दवाव छ ।

 

३ बर्षअघि ए एफ सी च्यालेन्जकपको छनौट खेल्न कम्बोडिया पुगेको नेपालले घरेलु टोली कम्बोडिया र मकाउलाई हराएको थियो । कम्बोडिया जानुअघि नेपालले एक हप्तासम्म मलेशियामा बिशेष प्रशिक्षण गरेको थियो । कम्बोडियापछि नेपालको थाईल्याण्ड जाने कार्यक्रम भएपनि थाईल्याण्डमा आएको बाढीका कारण नेपाल थाइल्याण्ड भ्रमण रद्द गरी आइतवार नेपाल फर्कने गोल नेपाल डटकमले जनाएको छ ।
