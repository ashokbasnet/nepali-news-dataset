मुलर चम्के, विश्व विजेता जर्मनीको उपाधि जोगाउने यात्रा जितबाट सुरु

भदौ २० – विश्व विजेता जर्मनीले विश्व कप २०१८ को छनौट खेलमा विजयी सुरुवात गरेको छ । आइतबार राति ओसलोमा भएको विश्व कप छनौटको आफ्नो पहिलो खेलमा जर्मनीले नर्वेमाथि ३–० को सहज जित निकाल्यो । जर्मनीको जितमा थोमस मुलरले दुई तथा जोसुआ किममिचले एक गोल गरे । १५ औं मिनेटमा मुलरले गोल गर्दै जर्मनीलाई सुरुवाति अग्रता दिलाए । ४५ औं मिनेटमा किममिचले गोल गरेपछि पहिलो हाफमा जर्मनी २–० ले अघि रह्यो । ६० औं मिनेटमा मुलरले व्यक्तिगत दोस्रो गोल गर्दै युरोपको छनौटमा समूह सीमा रहेको जर्मनीलाई सहज जित दिलाए । समूह सी अन्तर्गतकै खेलमा अजरबैजानले सान मारिनोलाई १–० ले हरायो । यस्तै नर्दन आयरल्याण्ड र चेक गणतन्त्रले भने गोल रहित बराबरी खेल्दै एक एक अंक बाँडे ।
