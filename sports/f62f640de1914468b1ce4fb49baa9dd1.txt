साग : महिला फुटबलमा नेपाल फाइनलमा

सुफल काफ्ले/उज्यालो ।
सिलोङ, माघ २८ - बाह्रौं सागको महिला फुटबलमा नेपाल फाइनलमा पुगेको छ । सिलोङस्थित जवरलाल नेहरु स्टेडियममा बिहीबार भएको खेलमा भारतलाई गोलरहित बराबरीमा रोक्दै नेपालले फाइनल यात्रा तय गरेको हो । सागको महिला फुटबलमा ५ टिमको सहभागिता रहेका कारण राउण्ड रोबिन लिगपछि शीर्ष २ मा पर्ने २ टिमबिच फाइनल हुने छ । बिहीबारको बराबरीले नेपाल शीर्ष २ मा रहने पक्का भएको हो । नेपालको ३ खेलबाट ७ अंक छ । समान ३ खेल नै खेलेका बंगलादेशको ६ तथा भारतको ५ अंक छ । अब बंगलादेश र भारत तथा नेपाल र श्रीलंकाबिच शनिबार खेल हुने छ ।  
शनिबार बंगलादेश र भारतबिचको खेलको नतिजापछि नेपालसँग फाइनल खेल्ने टिमको टुंगो लाग्ने छ । प्रतियोगितामा नेपालसँग २–० ले हारेको माल्दिभ्सको र नेपालसँग शनिबार खेल्ने श्रीलंकाको फाइनलमा पुग्ने संभावना छैन । 
बिहीबारको खेलमा नेपाल र भारतका दुवै टिमले गोल गर्ने थुप्रै प्रयास गरेपनि त्यसलाई गोलकिपरले सफल हुन दिएनन् । नेपाली टिमकी किपर लिला लामगादेले उत्कृष्ट प्रदर्शन गरिन् । २० औं मिनेटमा सावित्री भण्डारीले डिबक्स नजिकैबाट गरेको हेडलाई भारतीय किपर अदिती चौहानले बचाएकी थिइन् । ४८ औं मिनेटमा निरु थपाले हानेको फ्रिकिकलाई पनि चौहानले उत्कृष्ट तरिकाले रोकिन् । ७४ औं मिनेटमा दिपा अधिकारीले दिएको क्रसमा कप्तान अनु लामाले हेड गरेपनि त्यो बलले पोष्टको दिशा लिन सकेन । 
भारतसँगको पहिलो बराबरी
भारतसँग गोलरहित बराबरी खेल्दै नेपाल फाइनलमा पुगेपछि नेपाली टिमका प्रशिक्षक ध्रुब केसी निक्कै खुसी थिए । खेलपछिको पत्रकार सम्मेलनमा नेपाली टिमका प्रशिक्षक दोश्रो हाफमा नेपालले रक्षात्मक खेलेको स्वीकारे  । बराबरीले टिम फाइनलमा पुग्ने भएकाले आफूले जोखिम नउठाएको उनको भनाई थियो ।यसअघि भारतसँग खेलेका सबै ५ खेल हारेको नेपालको महिला फुटबल टिमले पहिलो पल्ट भारतलाई बराबरीमा रोकेको हो । पछिल्लो पल्ट सन् २०१४ मा पाकिस्तानमा भएको साफ फुटबलको फाइनलमा त नेपालले भारतसित ६–० को हार व्यहोर्नु परेको थियो । यो नेपाली महिला फुटबल टिमको इतिहासमा पनि पहिलो बराबरी हो ।  
फाइनलमा बंगलादेशसँग खेल्ने चाहना
नेपाली महिला टिमका प्रशिक्षक केसीले फाइनलमा बंगलादेशसँग खेल्न पाए आफूहरुलाई सजिलो हुने प्रतिक्रिया दिए । ‘भारतीय टिम हामीभन्दा बलियो छ, उसलाई हराउन सकेका छैनौं’ केसीले भने ‘तर बंगलादेशलाई हामीले धेरै पटक हराई सकेका छौं ।’ सन् २०१० यता बंगलादेशसँग खेलेका सबै ४ खेलमा नेपाल विजयी भएको छ ।
