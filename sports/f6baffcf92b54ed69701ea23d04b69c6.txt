राष्ट्रिय क्रिकेट टोलीलाई नगर परिक्रमा गराइँदै

काठमाडौ, असोज २९ – संयुक्त अरब इमिरेट्स यूएईमा सम्पन्न एसीसी एलिटकप क्रिकेटको उपाधि जित्ने नेपाली टोलीलाई नेपाल क्रिकेट संघ क्यानले सोमबार सम्मानका साथ नगर परिक्रमा गराउने भएको छ ।

क्यानले नगरपरिक्रमा पछि विशेष कार्यक्रम गरेर खेलाडीलाई जनही ३० हजार रुपैयाँ दिने भएको छ ।

 

नगर परिक्रमा बिहान ११ बजे होटेल क्राउन प्लाजा नक्सालबाट शुरु भै जयनेपाल सिनेमा घर, नारायणहिटी, रत्नपार्क, बागबजार, पुतलीसडक, भृकुटी मण्डप, भद्रकाली, शहिदगेट हुँदै त्रिपुरेश्वरमा रहेको राष्ट्रिय खेलकुद परिषद्को परिसरमा पुग्नेछ ।

परिसरमा हुने विशेष समारोहमा खेलाडीलाई सम्मान गर्ने कार्यक्रम तय भएको छ । नेपाल क्रिकेट संघ क्यानले खेलाडीको सम्मानका लागि खेलप्रेमी सबैलाई नगरपरिक्रमामा सहभागी हुन आग्रह गरेको छ । नेपाली क्रिकेट टोलीले गएको शुक्रवार एशियाली क्रिकेटको सबैभन्दा ठूलो उपाधि युएईसंग बराबरी खेलेर बाँडेको थियो ।
