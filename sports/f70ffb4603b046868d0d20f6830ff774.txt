साफ फुटबल : नेपालले भुटानलाई हान्यो ८ गोल, सावित्रा एक्लैले ५

काठमाडौं, पुस ११ – चौथो साफ महिला च्याम्पियनसिप फुटवलमा नेपालले भुटानलाई ८–० गोल अन्तरले पराजित गरेको छ । 
भारतको सिलगुढीमा कञ्चनजंघा रंगशालामा भएको खेलको पहिला हाफमा नेपालले ४ गोल हानेको थियो । दोस्रो हाफमा पनि ४ गोल गरेर नेपाल फराकिलो अन्तरले विजयी भयो । नेपालका लागि सावित्रा भण्डारीले ५, शर्मिला थापाले २ र कृष्णा खत्रीले एक गोल गरिन् ।  भण्डारी एकै खेलमा पाँच गोल गर्ने नेपालकी पहिलो खेलाडी हुन् । यसअघि जमुना गुरुङ र अनु लामाले चार चार गोल गरेका थिए ।
यसअघिका लगातार तीन संस्करणमा उपविजेता बनेको नेपाल यसपटक उपाधि जित्ने लक्ष्यसहित भारत पुगेको हो । नेपालले समुह चरणमा मालद्विप्स र श्रीलंकासँग पनि खेल्नेछ । 
प्रतियोगितामा सहभागी ७ देशलाई दुई समूहमा बाँडिएको छ । अर्को समूहमा भारत, अफगानिस्तान र बंगलादेश छन् । समूह चरणको विजेता र उपविजेता सेमिफाइनलमा पुग्ने छन् ।
