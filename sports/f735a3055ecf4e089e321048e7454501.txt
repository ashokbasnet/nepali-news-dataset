ए डिभिजन लिग: मनाङ आर्मीसँग बराबरीमा रोकियो

काठमाडौ, माघ २ – सहिद स्मारक ए डिभिजन लिग फुटबलमा मनाङ मस्र्याङ्दी र आर्मी क्लबले बराबरी खेल्दै अंक बाँडेका छन् ।
दशरथ रंगशालामा बिहीबार भएको यी दुईबिचको खेल १–१ गोलको बराबरीमा सकियो । खेलको चौथो मिनेटमा मनाङका विदेशी खेलाडी स्टेफनको आत्मघाती गोलको उपहारबाट आर्मीले अग्रता लिएको थियो ।
दोस्रो हाफमा मनाङका दीपक राईले गोल गर्दै टिमलाई हारबाट जोगाए । बराबरीसँगै मनाङ १३ अंकसहित शीर्ष स्थानमा कायमै छ भने आर्मी पाँचौ स्थानमा उक्लिएको छ ।
बिहीबार नै भएको पहिलो खेलमा मछिन्द्र क्लबले ब्वाइज युनियनलाई ३–१ ले पराजित गरेको छ । मछिन्द्रका लागि क्रिस्टोफ इसोम्बा, बन्गौरा र विशाल राई एले गोल गरे ।
ब्वाइज युनियनका लागि भने असिमजंग कार्कीले सान्त्वना गोल फर्काए । जितसँगै मछिन्द्र ७ अंकसहित लिगको आठौ स्थानमा उक्लिएको छ ।
