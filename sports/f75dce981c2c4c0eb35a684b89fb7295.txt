आठौँ राष्ट्रिय खेलकुदका लागि भौतिक निर्माणको काम तीव्र

बाँके, फागुन २५ – नेपालगञ्जमा  अर्को वर्ष मंसिर महिनामा हुने आठौँ राष्ट्रिय खेलकुद प्रतियोगिताका लागि भौतिक पूर्वाधार निर्माणको तयारी तीव्र रुपमा भएको छ । मध्यपश्चिम क्षेत्रीय खेलकुद विकास समितिका अध्यक्ष भिम वलीका अनुसार, बाँकेको कोहलपुर, खजुरा र कोहलपुर, बर्दियाको गुलरिया, भुरीगाउँ र बासगढी, दाङको बेलझुण्डी र लमही तथा सुर्खेतमा विभिन्न खेलका भौतिक संरचना निर्माण सुरु गरिएको छ ।

कतिपय स्थानमा भौतिक संरचना निर्माणको सुरुवात हुने प्रक्रियामा रहेका छन् । मध्यपश्चिम क्षेत्रीय खेलकुद विकास समितिले आठौँ राष्ट्रिय खेलकुदका लागि विभिन्न खेलका लागि भौतिक संरचना निर्माणका लागि एक अर्ब ५ करोड रुपैयाँ खर्च हुने प्रस्ताव राष्ट्रिय खेलकुद परिषदमा गरेको छ । चालु वर्षमा झन्डै ३४ करोड रुपैयाँको लागतमा खेलकुदका संरचना निर्माण गरिँदैछ । 
नेपालगञ्ज  रंगशालामा ६ लाईनको ट्रयाक र प्याराफिट निर्माणका लागि ७ करोड रुपैयाँको टेण्डर आव्हान भएको छ । १० हजार क्षमताको प्याराफिट निर्माण हुनेछ भने राष्ट्रिय खेलकुदका लागि पुरानो प्याराफिट मर्मत सम्भार गरिनेछ । यसैगरी नेपालगञ्ज रंगशालामा पौडी पोखरी निर्माणको कार्य अन्तिम चरणमा पुगेको छ । भारत्तोलन एकेडेमि, जुडो एकेडेमि र खजूरामा भलिबल कभर्डहल निर्माण गरिँदैछ । कोहलपुरमा रहेको क्रिकेट मैदानमा पर्खाल लगाउने र पिच गर्ने तयारी छ । राष्ट्रिय खेलकुद प्रतियोगिता संचालनका लागि बर्दियामा रंगशाला तथा कभर्डहल निर्माण गरिँदैछ । बासगढीमा कबड्डी र भुरीगाउँमा खोखो कभर्डहल निर्माणका लागि शिलान्यास भएको क्षेत्रीय अध्यक्ष वलीले जानकारी दिनुभयो । 
दाङको बेलझुण्डीमा रंगशाला  निर्माणका लागि ३४ करोड लागत अनुमानको टेण्डर आव्हान गरिएको छ । सुर्खेत रंगशाला पनि पर्खाल लगाउने कार्य सुरु भएको छ । दाङको लमहीमा क्रिकेट मैदान निर्माण गरिँदैछ ।
