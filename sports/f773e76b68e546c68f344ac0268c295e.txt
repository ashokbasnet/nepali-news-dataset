हेगुइनको १०१ गोल, युभेन्टसको महत्वपूर्ण जित

कात्तिक १२ – इटालियन सिरी ए फुटबलमा साबिक विजेता युभेन्टसले महत्वपूर्ण जित निकाल्दै शीर्ष स्थानको नापोलीसँग अंक बराबरी गरेको छ । लिग अन्तर्गत शनिबार राति भएको खेलमा युभेन्टसले एसी मिलानलाई २–० ले हराएको हो । 
युभेन्टसको जितमा दुवै गोल गोन्जालो हेगुइनले गरे । २३ औं मिनेटमा पहिलो गोल गर्दै हेगुइनले युभेन्टसलाई पहिलो हाफमा १–० को अग्रता दिलाए । ६३ औं मिनेटमा व्यक्तिगत दोस्रो गोल  गर्दै हेगुइनले टिमलाई २–० को जित दिलाए ।
जितपछि ११ खेलबाट २८ अंक जोडेको युभेन्टस दोस्रो स्थानमा उक्लिएको छ । एक खेल कम खेलेको शीर्ष स्थानको नापोलीको पनि २८ अंक नै छ । 
हेगुइनको १०१ गोल 
यो खेलमा दुई गोल गरेका हेगुइनले सिरी ए मा एक सय गोलको आंकडा पार गरेका छन् । २३ औं मिनेटमा पाउली डिबालाको पासमा गोल गर्दै हेगुइनले सिरी ए मा एक सय गोल पूरा गरेका हुन् । ६३ औं मिनेटमा पनि डिबालाकै पासमा हेगुइनले गोल गरेर टिमलाई जित दिलाए । यो उनको सिरी ए मा एक सय एकऔं गोल बन्यो ।
सन् २०१३ मा रियल मड्रिडबाट नापोली इटाली गएका २९ वर्षे हेगुइनले युभेन्टस र नापोलीबाट गरी सिरी ए मा १०१ गोल गरेका हुन् । उनले यसक्रममा एक सय ५३ खेल खेलेका छन् । सिरी ए मा राति नै भएको खेलमा रोमाले बोलोग्नालाई १–० ले हरायो ।
