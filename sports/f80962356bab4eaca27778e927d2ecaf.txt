राइजिङ क्रिकेट क्लबले भारतीय टोलीलाई हरायो

चितवन, फागुन २३ – अन्तराष्ट्रिय स्तरको महिला क्रिकेट लिगको पहिलो दिनको खेलमा एपीएफ र आयोजक राइजिङ क्रिकेट क्लब विजयी भएका छन् ।

चितवनमा भएको उद्घाटन खेलमा एपीएफले मिलन क्रिकेट एकेडेमीलाई ३ विकेट पराजित गर्यो । टस जितेर पहिले व्याटिङ गरेको मिलन क्लबले कप्तान रुविना क्षेत्रीले ४६ रनको मद्दतले  ८० रनको लक्ष्य दिएको थियो । जवाफमा एपीएफले ३ बल वाँकी छँदा ७ विकेट गुमाउदै लक्ष्य पूरा गर्यो । एपीएफका लागि सरिता मगरले सर्वाधिक ३० रन, सीता राना मगरले १४ र करुणा भण्डारीले ११ रन बनाएकी थिइन् ।
दोश्रो खेलमा अल इन्डिया वुमन्स टि–ट्वान्टी क्रिकेट एसोसियसन भारतलाई आयोजक राइजिङ क्रिकेट फर वुमन्सले ३६ रनले पराजित गर्यो । टस हारेर ब्याटिङ गरेको राइजिङले निर्धारित १२ ओभरमा १ सय १९ रन बनाएको थियो । राइजिङका लागि ममता चौधरीले नट आउट ४७, वर्षा रानाले पनि नटआउट रहँदै ३ रनको योगदान गरिन् । जवाफमा भारतले पूरै ओभर खेल्दै २ विकेटको क्षतिमा मात्र ८२ रन बनाउन सक्यो ।
 
प्रतियोगिता लिगका आधारमा खेलाइएको छ । शीर्ष स्थानमा रहने टोलीले फाइनलमा प्रतिस्पर्धा गर्नेछन् । विजेताले नगद ५० हजार रुपैयाँ पाउनेछन ।
