‘विरोधी नै फूलका गुच्छा लिएर आउँछन्’

अर्जुन पोख्रेल/उज्यालो ।
काठमाडौं, असोज ३ – सरकार फेरिने बित्तिकै राजनीतिक नियुक्तीमा जागिर खाएकाहरुको टाउको दुख्न थाल्छ । किनकी एउटा पार्टीको सरकार हुँदा नियुक्त भएका विभिन्न कार्यालयका कर्मचारीलाई सरकार फेरिने वित्तिकै जागिर जाने डर हुन्छ ।
मन्त्रीले आफूले नियुक्त गर्न मिल्ने सबै ठाउँमा आफ्ना पार्टीका नेता कार्यकर्ता भर्ती गर्नु नौलो चलन होइन । सरकारी संस्थानका प्रमुख कार्यकारी अधिकृतदेखि कार्यालय सहयोगी पनि सरकार फेरिएसँगै फेरिएका घटनाको कमी छैन । 
राष्ट्रिय खेलकुद परिषद् राखेपको प्रमुख मानिने सदस्य सचिव पनि राजनीतिक नियुक्ती हुने गतिलो सरकारी निकाय हो । जहाँ सरकार परितर्वन हुनेवित्तिकै सदस्य सचिव फेरिन्छन् । नेकपा एमालेको सरकार ढलेर माओवादीको नेतृत्वमा सरकार बनेको २ महिना पुुग्नै लाग्यो तर नेकपा एमालेको सरकारका पालामा नियुक्ती भएका राष्ट्रिय खेलकुद परिषद्का सदस्यसचिव केशबकुमार विष्टलाई पदबाट हटाउने हल्ला चलेको छैन् । 
तत्कालिन खेलकुदमन्त्री पुरुषोत्तम पौडेलले विवादका बिच पोहोरसालको असारमा राखेपको सदस्य सचिवमा केशवकुमार विष्टलाई नियुक्त गर्नुभएको थियो । विवादित मान्छे सदस्य सचिवमा नियुक्त गरिएको भन्दै एमालेभित्रै चौतर्फी आलोचना भएको थियो । विवादमा परेका केशवकुमार विष्टलाई यसअघि नै हटाउने हल्ला चले पनि माओवादीको सरकार गठन भएपछि त पक्कै हट्छन भन्ने धेरैको अनुमान थियो । विभागीय मन्त्री नेकपा माओवादी केन्द्रका दलजित श्रीपाली नियुक्त भएपछि पनि सदस्य सचिव विष्टले अहिले आफूलाई हटाउने कुनै संकेत नमिलेको भन्दै ढुक्क भएर काम गरिरहनुभएको छ । 
‘आफ्नै पार्टीका मान्छे ल्याउन उहाँलाई दवाव पनि होला तर अहिलेसम्म मलाई हटाउनेबारे मैले कुनै पनि संकेत पाएको छैन’ राष्ट्रिय खेलकुद परिषद्का सदस्य सचिव विष्टले उज्यालो अनलाइनसँग भन्नुभयो, ‘मन्त्रीले नै तपाईंले ढुक्क भएर काम गर्नुस नयाँ नियुक्तीको बारेमा सोच्दै नसोच्नुस भनेकाले म पनि ढुक्क छु ।’ युवा तथा खेलकुदमन्त्री दलजित श्रीपालीलाई आफूले पर्याप्त सहयोग गरेको र मन्त्रीले पनि आफूलाई सहयोग गरिरहेकोले अहिलेको सदस्य सचिव हटाएर नयाँ सदस्य सचिवको नियुक्ती होला भनेर आफूले नसोचेको सदस्य सचिव विष्टले बताउनुभयो ।
‘माओवादी र एमालेको सम्बन्ध अहिले राम्रो छैन, मन्त्री एउटा पार्टीको अनि सदस्य सचिव अर्कै पार्टीको भएर काम गर्न त गाह्रो होला नी ?’ भन्ने प्रश्नको जवाफमा सदस्य सचिव विष्टले भन्नुभयो, ‘मैले त हामी फरक पार्टीको हो भन्ने सोचेको छैन, हामीले पार्टी भन्दा पनि खेल क्षेत्रको विकास गर्ने हो, दुवै जनाले खेल क्षेत्रकै फाइदा सोच्ने हो भने त विवाद होला जस्तो लाग्दैन ।’
सदस्य सचिवमा नियुक्त हुँदा केशव कुमार विष्टले एमाले भित्रैको ब्यापक विरोध झेल्नुपर्‍यो । एमालेको माधव कुमार नेपाल पक्षधरले उहाँका धेरै काममा औँला पनि उठाए । राखेपमा कर्मचारी नियुक्ती गर्दा पनि ओली पक्षका कार्यकर्ता मात्रै छनौट गरेको भन्दै पार्टीभित्र आलोचना भयो । तर सदस्य सचिव विष्टले भने अहिले सबै विवाद मिलेको र काम देखेर पहिलाका विरोधलिे नै प्रशंसा गर्ने गरेको बताउनुहुन्छ । ‘चाहे नेता होस चाहे कार्यकर्ता होस् मेरो इमान्दारिता देखेर सबैले मुक्तकण्ठले प्रशंसा गरेका छन्, अहिले मेरा विरोधी छन जस्तो लाग्दैन’ सदस्य सचिव विष्टले भन्नुभयो, ‘मैले नेतृत्व लिँदा विवाद गर्नेहरु मेरो काम, मेहनत र खटाई देखेर चकित भएका छन् ।’
