नेपाली फुटबलमा खुसी फर्कँदा .....

दीपेन्द्र सापकोटा/रासस । काठमाडौं, माघ  १० - बेलायत र अर्जेन्टिना हरेक अन्तर्राष्ट्रिय फुटबल प्रतियोगिताका सर्वकालीन दाबेदार हुन् । तर सन् १९६६ मा घरमै भएको विश्वकप जितेयता बेलायत ठूला प्रतियोगिताको फाइनलमा समेत पुग्न सकेको छैन ।
त्यस्तै, विश्वकै सर्वोत्कृष्ट खेलाडी लियोनल मेसी प्रेरित दुईपटकको विश्व विजेता अर्जेन्टिना १९९३ मा इक्वेडरमा कोपा अमेरिका जितेयता धेरै पटक विभिन्न प्रतियोगिताको फाइनलमा पुग्नुका बाबजुद पनि उपाधिविहीन छ ।
यता विश्वकप खेल्ने राष्ट्रभन्दा फुटबल क्रेज कम नभएको नेपाल पनि बङ्गलादेशमा १९९३ मा भएको दक्षिण एयियाली खेलकुद (साफ)मा फुटबलमा स्वर्ण जितेयता उपाधिको खडेरीमा थियो । तर यो स्थितिको अन्त्य भएको छ । भर्खरै बङ्गलादेशको ढाकामा सम्पन्न बङ्गबन्धु गोल्डकप फुटबल प्रतियोगिताको उपाधि जितेर नेपाली टोली शनिबारमात्र स्वदेश फर्किएको छ ।पछिल्लो समयमा फुटबलमा भएका भ्रष्टाचार, खेल मिलेमतो (म्याच फिक्सिङ) लगायतका घटनाका कारण समर्थक निराश र आक्रोशित थिए ।
बङ्गलादेशमा भएको प्रदर्शन त्यसैको क्षतिपूर्तिका लागि गरिएको झैं देखिन्थ्यो । नेपाली टोलीका कप्तान विराज महर्जनको भनाइ पनि त्यही थियो । स्वदेश फर्किएलगत्तै उनले भने 'विगतमा भएका घटनाले फुटबलप्रेमी दर्शक निराश थिए, पुनः माया फर्काउन हामीले प्रमाणित गर्नु जरुरी थियो, हामीले पूर्ण अनुशासित भएर राष्ट्रका लागि समर्पित भएर खेल्यौँ र सफल भयौँ ।'
त्यसो त केही समयअघिमात्र भारतमा सम्पन्न दक्षिण एसियाली फुटबल प्रतियोगिता (साफ च्याम्पियनसिप) मा नेपाल पहिलो चरणबाटै बाहिरिएको थियो । सोही कारण पनि नेपाली दर्शकले बङ्गबन्धु कपमा उपाधिको त्यतिसारो आशा गरेका थिएनन् । त्यसको कारण थियो नेपाली टोलीमा अन्तर्राष्ट्रिय अनुभवहीन खेलाडी हुनु । टोलीमा दुई/तीन जनाबाहेक २३ वर्षमुनिका खेलाडीको बाहुल्यता थियो भने मुख्य प्रशिक्षणको जिम्मेवारी बालगोपाल महर्जनलाई दिइएको थियो ।
विदेशी प्रशिक्षकलाई विश्वास गर्ने परम्परा कायमै रहेका बेला नेपाली प्रशिक्षक महर्जनले टोली सम्हाल्न पाउनु एउटा संयोग थियो । महर्जनले नेपाली प्रशिक्षक पनि सक्षम छन् भन्ने प्रमाणित गरेर देखाए । तर उनी अझै विदेशी प्रशिक्षकको आवश्यकतालाई नकार्न चाहँदैनन । 'विदेशी प्रशिक्षकबाट हामीलाई धेरै कुरा सिक्ने मौका मिलेको छ, तर जिम्मेवारी दिएको खण्डमा नेपाली प्रशिक्षक पनि सक्षम छन्' उनी भन्छन् ।
हुन पनि आम अपेक्षाविपरीत स्वदेशी प्रशिक्षणकै बलले नेपाल समूह चरणमा अपराजित हुँदै सेमिफाइनल पुग्यो । समूह चरणका तीन खेलमा गोल नखाएको नेपालले सेमिफाइनलमा मात्र एक गोल खायो । एक जित र दुई बराबरी नतिजाका साथ उपविजेता भएर सेमिफाइनल पुगेको नेपालले समर्थकको मन जित्न अझै बाँकी थियो । सेमिफाइनलमा माल्दिभ्सलाई ४–१ ले जित्दा अपत्यारिलो मानिरहेका समर्थक फाइनलमा बहराइन (यु–२३) विरुद्ध ३–० को रवाफ देखिएपछि मात्र भन्न थाले, “वाह ! नेपाली टोलीले साच्चै कमाल गर्‍यो ।’ अन्ततः नेपाली टोलीको क्षमता प्रमाणित भयो ।
धेरै हन्डर र ठक्कर व्यहोरेको नेपाली फुटबलले २३ वर्षपछि अहिले खुसी फर्काएको छ । विजेता ट्रफी बोकेर स्वदेश फर्किएको टोलीलाई स्वागत गर्न हजारौँको सङ्ख्यामा समर्थकको उपस्थितिले यो प्रमाणित गरेको छ । त्रिभुवन विमानस्थलमा टोली ओर्लंदा राष्ट्रिय झन्डा बोकेका हजारौं फुटबल समर्थकले ‘यो जित कस्को नेपालको, गोर्खाली हामी कहिल्यै झुक्दैनौँ’ जस्ता नारा लगाएका थिए । टोलीको यात्रा विमानस्थलबाट गौशाला, पुतलीसडक, शहिदगेट हुँदै दशरथ रङ्गशालामा पुग्दासम्म समर्थकको भीड झनै बढ्यो ।
विमानस्थलदेखि रङ्गशालासम्मको यात्राभर टोलीका साथमा रहेकी कक्षा १० मा अध्ययनरत छात्रा आस्था पाण्डेको खुसी हेर्नै लायक थियो । माइकमा बजेको 'जसो गर जे भन जतासुकै लैजाऊ मलाई, यो मन त मेरो नेपाली हो' भन्ने बोलको राष्ट्रिय गीतमा खेलाडीसँगै स्वर मिलाएकी उनले भनिन 'फुटबलको यो खुसी सबैलाई बाँड्न चाहन्छु ।'
प्रतियोगितामा चार गोल गरेका नेपाली स्ट्राइकर नवयुग श्रेष्ठ प्रतियोगिताकै सर्वोत्कृष्ट खेलाडी तथा उच्च गोलकर्ता भए । त्रिभुवन आर्मी क्लबबाट व्यावसायिक फुटबल खेल्ने नेपाली सेनाका यी सदस्यले भूकम्पमा ज्यान गुमाएकाप्रति आफ्नो सफलता समर्पित गर्न चाहे । उनले भने 'भूकम्पमा मृत्यु भएकालाई ट्रफी समर्पण गर्न चाहन्छु ।'
