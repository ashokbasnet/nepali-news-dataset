विश्वकपको क्वाटर फाइनलमा पुग्ने वेष्टइण्डिजको संभावना बलियो

काठमाडौं, चैत १ - वेष्टइण्डिजले विश्वकप क्रिकेटको क्वाटर फाइनलमा पुग्ने संभावना बलियो बनाएको छ । तर एडिलेडमा जारी पाकिस्तान र आयरल्याण्डबीचको खेल बराबरीमा सकिएमा भने यी २ टिम क्वाटर फाइनलमा पुग्ने छन् र वेष्टइण्डिज प्रतियोगिताबाट बाहिरिने छ ।
क्वाटर फाइनल पुग्ने संभावना कायम राख्न वेष्ट इण्डिजले आइतबार भएको खेलमा युएईलाई ६ विकेटले हरायो । जितका लागि पाएको १ सय ७६ रनको लक्ष्य वेष्टइण्डिजले ३० दशमलव ३ ओभरमा ४ विकेट गुमाएर भेट्टायो । वेष्टइण्डिजलाई जिताउन जोनसोन चाल्र्सले ५५ रन बनाए भने जोनाथन कार्टर ५० रनमा नट आउट रहे । यसअघि पहिला ब्याटिङ गरेको युएईले ४७ दशमलव ४ ओभरमा सबै १० विकेट गुमाएर १ सय ७५ रन बनाएको थियो । युएईका नासिज अजिजले ६० र अमजाद जाभेदले ५५ रन बनाए ।
