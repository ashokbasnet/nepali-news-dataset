फुटबल खेलाडीलाई अनुशानमा राख्न एल्लो कार्ड र रेड कार्डसम्बन्धी नयाँ नियम

साउन ५ – फुटबल खेलमा खेलाडी र प्रशिक्षकले देखाउने नराम्रा व्यवहारविरुद्ध इंग्लिस फुटबलमा केही नयाँ नियम बनाइएको छ । प्रिमियर लिग, इंग्लिस फुटबल लिग र फुटबल एशोसियसनले एक बयानमा फुटबल खेलमा देखिने नराम्रा आचरण सहनै नसक्ने गरी बढेको जनाएका छन् । नयाँ सिजनको सुरुवातसँगै लागू हुनेगरी उनीहरुले नियम बनाएका हुन । जसमा दुई वा दुईभन्दा बढी खेलाडीले रेफ्रिलाई घेरेर वा रेफ्रिको अगाडी उभिएर बाधा पुर्याई नराम्रो बोले रातो कार्ड दिइने उल्लेख छ । खेलाडीले खेलका दौरान नराम्रो शब्द बोले पनि रेड कार्ड पाउने नयाँ नियममा भनिएको छ । मैदानसँगै टेक्निकल एरियामा समेत नियमलाई कडाईका साथ लागू गरिने जनाइएको छ । प्रिमियर लिगमा गएका पाँच सिजन कुनै पनि खेलाडीले रेफ्रि विरुद्ध नराम्रो शब्द प्रयोग गर्दा रेड कार्ड पाएका छैनन् । प्रिमियर लिगका अध्यक्ष रिचार्ड सुडामोरले खेलाडीहरुको व्यवहार केही समयदेखि हेरिरहेको र त्यसले सीमा नाघ्न थालेको बताएका छन् । ‘अब हामीले सामूहिक रुपमै यस्ता खाले व्यवहार विरुद्ध काम गर्नुपर्छ, अझै सहनु हुँदैन’ उनले भने, ‘प्रतिस्पर्धात्मक खेलका दौरान खेलाडीले हतारमा रिसका बेला केही निर्णय लिँदा गल्ति हुनपुग्छ, हामी शान्तसँग खेलको मज्जा होस भन्ने चाहान्छौँ, खेलाडी र प्रशिक्षकले बुझ्नुपर्छ कि उनीहरुका लागि पनि सीमा छन् ।’ 
पँहेलो कार्ड पाउने थप नयाँ नियम

म्याच अफिसियलमाथि देखिने गरी गरिने असभ्य व्यवहार
रेफ्रिको निर्णयपछि गरिने रिसाहा व्यवहार
रेफ्रिसँग आमने सामने आँखा जुधाएर रिसाउनु
रेफ्रिको निर्णय विरुद्ध अगाडि गएर प्रतिवाद गर्दा
रेफ्रि विरुद्ध अपमानजनक, आपत्तिजनक, निन्दापूर्ण शब्द बोल्दा
गैर आक्रामक तरिकाले, अनावश्यक रुपमा रेफ्रिलाई छुनु
दुई वा दुईभन्दा बढी खेलाडीले रेफ्रिले घेरे कोही एक खेलाडीलाई पँहेलो कार्ड दिइने

रातो कार्ड पाउने नयाँ नियम

यदि दुई वा दुईभन्दा बढी खेलाडीले रेफ्रिलाई घेरेर वा रेफ्रिको अगाडी उभिएर बाधा पुर्याई नराम्रो शब्द बोले
रेफ्रिलाई निर्णयमा बाधा पुग्ने गरी आक्रामक रुपमा वा नराम्रो आचरणले छुँदा
