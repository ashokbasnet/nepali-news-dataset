राष्ट्रिय महिला क्रिकेट : एपिएफ र नेपालगञ्ज फाइनलमा

पोखरा, असोज १६ - राष्ट्रिय महिला क्रिकेटको उपाधिका लागि क्षेत्र नम्बर ५ नेपालगञ्ज र सशस्त्र प्रहरीको एपिएफ क्लव भिड्ने भएका छन् । मंगलवारका खेल जित्दै नेपालगञ्ज र एपिएफले फाइनलमा स्थान सुरक्षित गरेका हुन् ।

दोश्रो खेलमा क्षेत्र नम्बर ३ काठमाडौंलाई ७ विकेटले हराउँदै एपिएफले नेपालगञ्जसंगको भेट पक्का गरेको हो । काठमाडौले दिएको ५१ रनको सामान्य लक्ष्य एपिएफले ११ दशमलव १ ओभरमा ३ विकेट गुमाउदै भेट्टायो ।  

पहिला ब्याटिङ गरेको काठमाडौंकी गीता चुडालले १६ रन बनाएकी थिईन्  भने दोश्रो ब्याटिङ गरेको एपिएफका लागि मधु थापा र सरिता मगरले समान १५ रन बनाए ।

पहिलो खेलमा नेपालगञ्जद्वारा बैतडी पराजित

पहिलो खेलमा नेपालगञ्जले क्षेत्र नम्बर ६ वैतडीलाइ १३ रनले हराउँदै फाईनल यात्रा तय गरेको हो । पहिले ब्याटिङ गरी ७२ रन बनाएको नेपालगञ्जले बैतडीलाइ ५९ रनमा सीमित गर्‍यो ।

पहिला ब्याटिङ गरेको नेपालगञ्जका लागि लक्ष्मी चौधरीले २६ रन बनाएकी थिईन् । दोश्रो ब्याटिङ गरेकी रोशनी बोहोराले २१ रन बनाए पछि टिमलाई जिताउन सकिनन् ।

फाइनल खेल वुधवार पोखरा रंगशालामा हुने छ ।
