क्रिकेट विश्वकपको तयारीका लागि ३ करोड ८३ लाख चाहिने

काठमाडौं, मंसिर २८ - राष्ट्रिय खेलकुद परिषदले विश्वकप क्रिकेट प्रतियोगिताको तयारीका लागि बृहत कार्य योजना सहितको प्रतिवेदन बुझाउन गठित आयोगले ३ करोड ८३ लाख रुपैयाँको कार्ययोजना तयार पारेको छ ।
आयोगले राष्ट्रिय खेलकुद परिषदका सदस्य सचिव युवराज लामालाई बुझाएको प्रतिवेदनमा पूर्वाधार निर्माणको लागि १ करोड ५३ लाख ८ हजार ३ सय ४३ रुपैयाँ ४४ पैसा र अभ्यास खेल र एक दिवसीय प्रतियोगिताका लागि २ करोड ३० लाख, ४० हजार ९ सय ३० रुपैयाँ २० पैसा चाहिने उल्लेख छ ।
प्रतिवेदनमा तत्काल गर्नु पर्ने कामहरुको बारेमा बिस्तृत विवरण रहेको छ । जस अनुसार क्रिकेटको पूर्वाधार सुधार गर्ने र प्रतियोगिताको तयारीको लागि अभ्यास म्याचको आवश्यकतालाई औंल्याईएको छ । पूर्वाधार सुधारतर्फ हाल संचालनमा रहेको त्रिभुवन विश्वविद्यालयको मैदानमा जिम हलको सुधार गर्ने, इन्डोर हलको निर्माण, नेट र टर्फको व्यवस्था आदि रहेका छन् ।
त्यस्तै श्रीलंका र न्यूजिल्याण्डमा प्रतियोगिताको लागि आवश्यक रकम क्रिकेटको लागि विनियोजन गरेको बजेट र भौतिक पूर्वाधारको लागि मौजुदा रहेको ४० लाख रुपैयाँबाट काम सुरु गर्ने र नपुग रकम सरकारसँग माग्ने सदस्य सचिव युवराज लामाले जानकारी दिए ।
प्रतिवेदन तयारी समितिमा राष्ट्रिय खेलकुद परिषद, खेलकुद विकास विभागका प्रमुख प्रकाशचन्द्र घिमिरे, युवा तथा खेलकुद मन्त्रालयका उपसचिव रामबहादुर हमाल, क्यानका प्रतिनिधि सञ्जिव पाण्डे, प्रमुख प्रशिक्षक जगत टमाटा र परिषदका एक इन्जिनियर रहेका थिए ।
