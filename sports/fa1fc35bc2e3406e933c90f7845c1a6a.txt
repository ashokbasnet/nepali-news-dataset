बार्सिलोनामा मेसीले बनाए नयाँ किर्तिमान

काठमाडौ, चैत ८ – अर्जेन्टिनी स्टार खेलाडी लियोनल मेसीले स्पेनी क्लब बार्सिलोनाबाट सबैभन्दा बढी गोल गर्ने खेलाडीको किर्तिमान कायम गरेका छन् ।

 

बार्सिलोनाको ६० वर्ष पुरानो सर्वाधिक गोलकर्ताको रेकर्ड तोड्दै मेसीले नयाँ किर्तिमानीका रुपमा आफ्नो नाम दर्ता गराएका हुन् । स्पेनी ला लिगा फुटबलमा मंगलवार ग्रानाडा विरुद्ध ह्याट्रिक गर्दै मेसीले नयाँ किर्तिमान बनाएका हुन् । उनको गोलसंख्या २ सय ३४ पुगेको छ ।
यसअघि बार्सिलोनाबाट सबैभन्दा बढी गोल गर्ने खेलाडीको किर्तिमान सिजर रोड्रिगेजको नाममा थियो । रोड्रिगेजको नाममा यसअघि क्लबका तर्फबाट आधिकारिक खेलमा २ सय ३५ गोलको किर्तिमान रहेको मा छानवीन पछि वास्तविक गोल संख्या २ सय ३२ मात्रै रहेको पुष्टि भएपछि मेसी नयाँ किर्तिमानधारी बनेका हुन् । तर मैत्रीपूर्ण र आधिकारिक खेलमा गरी सर्वाधिक गोलको किर्तिमान भने पाउलिनो अल्कान्ताराको नाममा छ । उनले ३ सय ६९ गोल गरेका थिए ।
