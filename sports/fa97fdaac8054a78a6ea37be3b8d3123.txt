ओलम्पिकमा शिरीष : राष्ट्रिय कीर्तिमान सुधार्ने लक्ष्य

काठमाडौं, साउन २५ – नेपालका पौडी खेलाडी शिरीष गुरुङले मंगलबार पुरुष एक सय मिटर फ्रिस्टाइलमा प्रतिस्पर्धा गर्दै छन् । उनले पहिलो चरण हिटमा प्रतिस्पर्धा गर्न लागेका हुन् । यो स्पर्धामा ५८ खेलाडी सहभागी छन् ।
हिट २ मा शिरीषसँगै ८ खेलाडी छन् । १७ वर्षका शिरीषले आफ्नो नाममा रहेको राष्ट्रिय कीर्तिमान सुधार गर्ने लक्ष्य रहेको बताएका छन् ।
उनले गएको वर्ष रुसको कजानमा भएको फिना विश्व च्याम्पियनसिपमा ५८ दशमलव २२ सेकेण्डको समय निकाल्दै राष्ट्रिय कीर्तिमान बनाएका थिए ।
ओलम्पिकमा यो दूरी ५७ सेकेण्डमा पूरा गर्ने लक्ष्य रहेको उनको भनाई छ । उनको नाममा अहिले व्यक्तिगत १२ तथा टिम स्पर्धाका दुई गरी १४ वटा  राष्ट्रिय कीर्तिमान छ । उनले अहिलेसम्म ४५ पल्ट राष्ट्रिय कीर्तिमान बनाएका छन् ।
