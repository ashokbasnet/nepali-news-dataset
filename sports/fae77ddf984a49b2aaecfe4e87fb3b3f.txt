लिसेस्टर फेरि शीर्ष स्थानमा उक्लियो

मंसिर २० – लिसेस्टर सिटी इंग्लिस प्रिमियर लिग फुटबलको शीर्ष स्थानमा उक्लिएको छ । शनिबार राति भएको खेलमा स्वान्सि सिटीलाई ३–० ले हराएर लिसेस्टर शीर्ष स्थानमा उक्लिएको हो । लिसेस्टरको जितमा तीन नै गोल रियाद महरेजले गरे । पाँचौं मिनेटमा गोल गर्दै लिसेस्टरलाई सुरुवाती अग्रता दिलाएका महरेजले २२ औं मिनेटमा अग्रता दोब्बर पारे । पहिलो हाफमा २–० ले अघि रहेको लिसेस्टरका लागि ६७ औं मिनेटमा गोल गरी महरेजले ह्याट्रिक पुरा गरे । लिसेस्टरको १५ खेलबाट ३२ अंक भएको छ । १५ खेलबाट १४ अंक जोडेको स्वान्सी १५ औं स्थानमा छ । शनिबार राति नै भएको खेलमा नर्विच वाटफोर्डसँग २–० ले पराजित भयो । वाटफोर्डको जितमा ३० औं मिनेटमा ट्रोय डिनीले पेनाल्टी मार्फत तथा ९० औं मिनेटमा ओडिएन इगोलोले गोल गरे । १५ खेलबाट २२ अंक जोडेको वाटफोर्ड नवौं तथा १३ अंक जोडेको नर्विच १६ औं स्थानमा छ ।
– एजेन्सीको सहयोगमा
