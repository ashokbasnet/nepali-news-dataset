‘जंगली घोडा’ जस्तै टोटनह्यामका डेल अली

कात्तिक ५ – टोटनह्यामका प्रशिक्षक माउरिसोओ पोकेटिनोले क्लबका मिडफिल्डर डेल अली ‘जंगली घोडा’ जस्तै रहेको बताएका छन् । अली ‘जंगली घोडा’ जस्तै रहेको र उनलाई घरपालुवा बनाउनु निकै कठिन रहेको प्रशिक्षक पोकेटिनोले बताए । गएको सिजन अलीको स्वभावको विषयमा विभिन्न प्रश्न गरिएका थिए । उनले त्यो बेला वेष्ट ह्यामका क्लाउडिओ याकोबलाई हिर्काएपछि तीन खेलको प्रतिबन्धको सामना गरेका थिए । यो सिजन भने २० वर्षका अलीको स्वभाव केही परिवर्तन भएको छ । यो सिजनका १४ खेलका उनले एक पटकमात्रै बुकिङमा परेका छन् । प्रशिक्षक पोकेटिनोले भने ‘अली ठूलो प्रतिभा हुन्, तर केही वाइल्ड छन् ।’ अली अहिले केही सुधार हुँदै गएको पोकेटिनोले बताए । उनले भने ‘अहिले अली केही डोमेस्टिकेटेड भएका छन्, यो पक्षलाई बिर्सन मिल्दैन, यसले उनलाई विशेष खेलाडी बनाउन सहयोग गर्नेछ ।’ गएको सिजन युरोपा लिगको खेलको क्रममा फिओरेन्टिनाका डिफेन्डर नेनाठ टोमोविचलाई हिर्काएपछि उनी चर्चामा आएका थिए । तर कारवाहीबाट भने बँचे । ‘यो एउटा जंगली घोडालाई एउटा खोरमा राखेर खरपालुवा बनाएजस्तो होइन । ठिटा खेलाडीलाई जिम्मेवार बनाउन एउटा प्रक्रिया हुन्छ र समय लाग्छ । उनीहरुलाई फुटबलमा बढी केन्द्रित गराउनु पर्छ’ पोकेटिनोले भने ‘उनी विशेष छन्, उत्कृष्ट व्यक्ति हुन् । हाम्रो अलीसँग राम्रो सम्बन्ध छ । उनी निकै इमोशनल छन्, हामी सबै उनलाई माया गर्छौं ।’
