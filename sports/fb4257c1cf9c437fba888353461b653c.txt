नेदरल्यान्ड्सविरुद्धको खेलको तयारी थाल्न नेपाली क्रिकेट टोलीलाई आइसीसीको निर्देशन

काठमाडौं, जेठ २४ । अन्तर्राष्ट्रिय क्रिकेट परिषद (आइसीसी)ले विश्व क्रिकेट लिग च्याम्पियनसिपअन्तर्गत् नेदरल्यान्ड्सविरुद्धको खेलको तयारी थाल्न नेपाललाई निर्देशन दिएको छ ।यसका लागि आन्तरिक संयोजन गर्ने जिम्मेवारी तत्कालीन क्रिकेट संघ नेपाल (क्यान)को प्रमुख कार्यकारी अधिकृत भावना घिमिरेलाई दिइएको छ ।आइसीसीले गत शुक्रबार पठाएको पत्रअनुसार नेपाली क्रिकेटको विवाद समाधान नभएसम्म अन्तर्राष्ट्रियजगतसँग संयोजन गर्ने जिम्मेवारी घिमिरेलाई दिएको हो ।नेदरल्यान्ड्सविरुद्धको दुईओटा खेलको लागि तयारी गर्ने जिम्मेवारी पनि घिमिरेलाई नै दिइएको छ ।आइसीसीले उक्त खेलका लागि खेलाडी छनोट गर्ने जिम्मा राष्ट्रिय टोलीका प्रशिक्षक जगत टमाटा र कप्तान पारस खड्कालाई दिएको छ ।पत्रबारे जानकारी छैन : विष्टराष्ट्रिय खेलकुद परिषद (राखेप)का सदस्यसचिव केशवकुमार विष्टले भने आइसीसीले पठाएको भनिएको पछिल्लो पत्रबारे आफूलाई आधिकारीक जानकारी नभएको बताएका छन् ।नेपाली क्रिकेटको विवाद समाधान गर्न सरोकारवाला सबै पक्षसँग प्रयास जारी राखेको बताउँदै विष्टले आवश्यक परे दुईओटै पक्षलाई छोडेर नयाँ विकल्पमा जान सकिनेसमेत बताए ।साधारणसभाबाट चुनिएको भनिएको चतुरबहादुर चन्द नेतृत्वको क्रिकेट संघ र खेलकुद परिषदले आफूखुसी गठन गरेको तदर्थ समितिको आधिकारीकतासम्बन्धी विवाद बढ्दै जाँदा आइसीसीले नेपाल क्रिकेट संघ (क्यान)लाई विगत दुई महिनादेखि निलम्बन गरेको छ ।

फाइल फोटो
