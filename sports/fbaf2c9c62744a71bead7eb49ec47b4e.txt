च्याम्पियन्स ट्रफी : न्युजिल्याण्ड र अष्ट्रेलियाबिचको खेल वर्षाले प्रभावित, अंक बाँड्न बाध्य

जेठ २० – च्याम्पियन्स ट्रफि क्रिकेटमा न्युजिल्याण्ड र अष्ट्रेलियाले अंक बाँडेका छन् । शुत्रबार रातिको खेल वर्षाका कारण सम्भव नभएपछि दुवै टिमले अंक बाँडेका हुन् । पानी परेकाले ४६ ओभरमा छोट्याइएको खेलमा न्युजिल्याण्डले २ सय ९१ रन बनाएको थियो । जवाफी ब्याटिङ थालेको अष्ट्रेलियाले ९ ओभरमा ३ विकेट गुमाएर ५३ रन बनाएको अवस्थामा खेल नतिजा बिहीन भएको हो । न्युजिल्याण्डका केन विलियम्सनले सतक बनाएको खेलमा लुक रोन्चीले ६५ तथा रोस टेलरले ४६ रन बनाए । अष्ट्रेलियाका जोन हस्टिङले दुई विकेट लिए । विजयी सुरुवात गरेको इंग्ल्याण्ड दुई अंकसहित समूहको शीर्ष स्थानमा छ । यस्तै एक एक अंक जोडेका अष्ट्रेलिया र न्युजिल्याण्ड दोस्रो र तेस्रो स्थानमा छन् ।
