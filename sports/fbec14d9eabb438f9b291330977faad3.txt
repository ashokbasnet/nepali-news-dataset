पहिलो खेलमै लेवान्डोस्किको ह्याट्रिक, ६–० को शानदार जित

भदौ ११ – जर्मन बुन्डेस लिगाको नयाँ सिजन शुक्रबार रातिदेखि सुरु भएको छ । उद्घाटन खेलमा डिफेन्डिङ च्याम्पियन बार्यन म्युनिखले विजयी सुरुवात गरेको छ । बार्यन म्युनिखले वेर्डर ब्रेमनलाई ६–० ले हराएर लिगमा विजयी सुरुवात गरेको हो ।  बार्यनको जितमा रोर्बट लेवान्डोस्किले ह्याट्रिक गरे भने साबी एलोन्सो, फिलिप लाम तथा फ्रयान्क रिबेरीले एक एक गोल गरे । नवौं मिनेटमा एलोन्सोले गोल गर्दै बार्यनलाई सुरुवाति अग्रता दिलाए । १३ औं मिनेटमा लेवान्डोस्किले व्यक्तिगत पहिलो गोल गरेपछि पहिलो हाफमा बार्यनको अग्रता २–० भयो । दोस्रो हाफमा बार्यनले चार गोल गर्‍यो । ४६ औं मिनेटमा लेवान्डोस्किले व्यक्तिगत दोस्रो तथा ६६ औं मिनेटमा लामले गोल गरेपछि बार्यनको अग्रता ४–० मा पुग्यो । ७३ औं मिनेटमा रिबेरीले गोल गर्दै बार्यनलाई थप बलियो बनाए । वेर्डर ब्रेमनका खेलाडीले बार्यनका थिएगोलाई फउल गरेपछि पाएको पेनाल्टीमा गोल गरी लेवान्डोस्किले लिगको पहिलो खेलमै ह्याट्रिक पूरा गर्दै लिगको पहिलो खेलमा बार्यन म्युनिखलाई ६–० को प्रभावशाली जित दिलाए । लेवान्डोस्किले गएको सिजन लिगमा ३० गोल गरेका थिए । उद्घाटन खेलमा भएको ६ गोलमा तीन गोलका लागि थोमस मुलरले सहयोग गरेका हुन् । पेप गार्डिवलाले छोडेपछि प्रशिक्षकको जिम्मेवारी सम्हालेका कार्लो एन्सिलोटिले लिगमा विजयी सुरुवात गरे ।
