१५ दिनभित्र सल्लाहकार समिति बनाएर ९ महिनाभित्र क्यानको निलम्बन हटाइने

काठमाडौँ, भदौ १९ – अन्तर्राष्ट्रिय क्रिकेट काउन्सिल आईसिसिले नेपाल क्रिकेट सङ्घ क्यानलाई गरेको निलम्बन आगामी नौ महिनाभित्रै हटाउने भएको छ । 
नेपाल भ्रमणमा रहेका आईसिसिका प्रमुख कार्यकारी अधिकृत सिइओ डेभिड रिचार्ड्सनले आइतबार पत्रकार सम्मेलन गर्दै नेपाली क्रिकेटमाथिको प्रतिबन्ध हट्ने स्पष्ट पार्नुभएको हो । 
यस अवसरमा उहाँले सधैँलाई विवाद समाधान गर्न सल्लाहकार समिति गठन गर्ने घोषणा गर्दै भन्नुभयो, ‘सल्लाहकार समितिमा सरकार, राष्ट्रिय खेलकुद परिषद् राखेप र क्रिकेटका सबै सरोकारवाला समेटिने छन् । यसले क्यानको वर्तमान विधान पुनरावलोकन गरी संशोधन गर्ने कि, नयाँ ल्याउने भनेर आईसिसिलाई सुझाव दिनेछ ।’ 
आगामी नौ महिनाभित्र क्यानको विधान पुनरावलोन गरी नयाँ निर्वाचन गरिसक्ने सिइओ रिचार्ड्सनको भनाइ थियो । नयाँ निर्वाचनका लागि पूर्ण सहयोग रहने बताउँदै उहाँले भन्नुभयो, ‘सन् २०१७ सम्ममा नेपाली क्रिकेट सामान्य अवस्थामा हुनेगरी काम गर्छौं । नयाँ कमिटी आएपछि स्वतः निलम्बन हट्छ ।’ 
सल्लाहकार समितिमा रहनेको नाम भने १५ दिनभित्र घोषणा गरिनेछ भने यसको नेतृत्व आईसिसिका प्रतिनिधि अमर शेखले गर्ने बताइएको छ । नेपाली क्रिकेटमा चरम विवाद आएपछि आईसिसिले झण्डै पाँच महिनाअघि क्यानलाई निलम्बन गरेको थियो । 
यता सरकारले भने नेपाल क्रिकेट विकास बोर्ड गठनको प्रस्ताब गरेको थियो । प्रधानमन्त्री पुष्पकमल दाहाल, युवा तथा खेलकुद मन्त्री दलजित श्रीपाइलीसँग आइतबारनै भेट्न गएका आईसिसिका सिइओ रिचार्डसनसहित तीन सदस्यीय प्रतिनिधिमण्डलसँग सरकारको तर्फबाट बोर्ड गठनको प्रस्ताव राखिएको हो । 
प्रधानमन्त्री निवास बालुवाटारमा भएको भेटवार्तामा प्रधानमन्त्री दाहालले नेपालमा क्रिकेटको लोकप्रियता बढ्दो क्रममा रहेको र आईसिसिले क्यानमा प्रतिबन्ध लगाएका कारण क्रिकेट क्षेत्र समस्यामा परेकाले प्रतिबन्ध फुकुवा गर्न टोलीलाई आग्रह गर्नुभएको थियो । – रासस
