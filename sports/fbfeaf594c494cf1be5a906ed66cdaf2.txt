खेलकुद मन्त्रालयद्वारा महिला क्रिकेटर सम्मानित

काठमाडौं, मंसिर २२ – युवा तथा खेलकुद मन्त्रालयले महिल विश्वकपको एसिया छनौटमा दोश्रो भएको नेपाली महिला क्रिकेट टोलीलाई नगदसहित सम्मान गरेको छ । हङकङमा अक्टोबर ९ देखि १५ तारिखसम्म भएको प्रतियोगितामा दोश्रो हुन सफल १४ खेलाडी, १ प्रशिक्षक र १ फिजियोसहित १५ सदस्यीय टोलीलाई पूर्वघोषित पुरस्कार अनुसार जनही २५ हजार रुपैयाँ दिइएको हो । 
सिंहदरबारमा आयोजित कार्यक्रममा खेलकुद मन्त्री दलजीत श्रीपाली र खेलकुद मन्त्रालयका सह–सचिव चूडामणि पौडेलले टोलीका सदस्यलाई सम्मान गरेका हुन् ।
विश्वकप छनौटमा दोश्रो भए पनि नेपाली टिमले एसिया कपमा  भने खराब प्रदर्शन गरेको थियो । एशिया कपमा खेलेका सबै ५ खेल नेपालले हारेको थियो । सम्मान कार्यक्रममा कप्तान रुविनाले राम्रो नतिजा हासिल गर्न धेरै भन्दा धेरै अभ्यास खेलको खाँचो रहेको बताइन् । 
प्रशिक्षक बस्न्यातले महिला क्रिकेटलाई माथि उकास्न दीर्घकालीन योजना आवश्यक रहेको बताउँदै अभ्यास खेलका साथै घरेलु प्रतियोगितामा पनि विशेष ध्यान दिनु पर्नेमा जोड दिए ।
