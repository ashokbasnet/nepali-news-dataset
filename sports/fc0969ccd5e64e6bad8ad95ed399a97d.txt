ग्रिजम्यान बिनाको एथ्लेटिको मड्रिडको शानदार जित, कोकेले गरे दुई गोल

भदौ ११ – एथ्लेटिको मड्रिडले स्पेनिस ला लिगाको यो सिजनमा पहिलो जित दर्ता गरेको छ । लिग अन्तर्गत शनिबार राति भएको खेलमा एथ्लेटिको मड्रिडले लास पालमसमाथि ५–१ को प्रभावशाली जित दर्ता गरेको हो । सिजनको पहिलो खेलमा गिरोनासँग २–२ को बराबरीमा रोकिएको एथ्लेटिकोलाई जिताउने क्रममा कोकेले दुई गोल गरे । यस्तै एन्जल कोरिया, यान्निक कारास्को, थोमस पार्टीले एक एक गोल गरे । लास पालमसका लागि जोनथन कालेरीले एक गोल फर्काए । कोरियाले तेस्रो तथा कारास्कोले पाँचौं मिनेटमा गोल गरेपछि एथ्लेटिकोले पहिलो हाफमा २–० को अग्रता लियो । ५८ औं मिनेटमा कालेरीले पालमसका लागि एक गोल फर्काए । त्यसपछि कोकेले ६२ र ७५ औं मिनेटमा गोल गर्दै एथ्लेटिकोको अग्रता ४–१ मा पुर्‍याए । पार्टीले ८८ औं मिनेटमा गोल गरेपछि एथ्लेटिको ५–१ ले विजयी भयो । यो खेलमा एथ्लेटिको एन्थोनी ग्रिजम्यान बिना नै खेलेको थियो । ग्रिजम्यान गिरोनासँगको पहिलो खेलमा रातो कार्ड पाएका कारण खेल्न नपाएका हुन् । शनिबार राति नै भएको खेलमा गिरोनाले मालागालाई १–० ले हरायो । लेभान्टे र डिप्रोटिभो डि लाकोरुनाले २–२ को बराबरी खेलेका छन् ।
