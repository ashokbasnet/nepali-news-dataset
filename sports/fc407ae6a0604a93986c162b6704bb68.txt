धावक बैकुण्ठ मानन्धरलाई २ लाख रुपैयाँ राशीको पृथ्वी पुरस्कार

काठमाडौं, पुस २६ - कीर्तिमानी धावक बैकुण्ठ मानन्धर पृथ्वी पुरस्कार–२०७२ बाट सम्मानित भएका छन् ।राप्रपा नेपालअन्तर्गतको खेलकुद, युवा तथा विद्यार्थी विभागले आयोजना गरेको कार्यक्रममा उपप्रधानमन्त्री तथा परराष्ट्र मन्त्री कमल थापाले धावक मानन्धरलाई २ लाख रुपैयाँ राशिको पुरस्कार प्रदान गर्नुभएको हो । धावक मानन्धरले यस्ता सम्मानले खेल जगतमा लाग्ने युवा खेलाडीलाई समेत प्रेरणा मिल्ने बताए । विभागले पोहोरदेखि दिन थालेको यो सम्मान यसअघि राष्ट्रिय फुटबल टिमका पूर्व कप्तान राजु काजी शाक्यले पाएका थिए । 
सन् १९७३ मा फिलिपिन्समा सम्पन्न पाहिलो एशियाली ट्रयाक एण्ड फिल्ड च्याम्पियनसिप उनको पहिलो अन्तर्राष्ट्रिय प्रतियोगिता थियो, जहाँ उनले पाँचौं स्थान हासिल गरे । त्यहि प्रतियोगीताको दोश्रो संस्करण कोरियामा हुँदा उनी चौथो भए ।
उनी सन् १९७६, १९८०, १९८४ र १९८८ गरी लगातार चार वटा ओलम्पिक खेल्ने एक मात्र नेपाली खेलाडी बने । सन् १९८४ मा काठमाडौंमा सम्पन्न प्रथम दक्षिण एशियाली खेलकुदमा स्वर्ण जितेका मानन्धरले सन् १९८५ मा ढाकामा दोश्रो संस्करणमा पनि स्वर्ण जिते । ढाकामा स्वर्ण जित्ने उनी एक मात्र नेपाली खेलाडी थिए । मानन्धरले सन् १९८७ मा कोलकतामा सम्पन्न तेश्रो संस्करणमा पनि म्याराथनको स्वर्ण जित्दै दक्षिण एशियाली पदकमा ह्याट्रिक मात्र गरेनन दक्षिण एशियाली किर्तीमान पनि बनाए । त्यहाँ उनले म्याराथन पुरा गरेको २ घण्टा १५ मिनेट ३ सेकण्डको समय अहिले २७ वर्षसम्म अविजित छ । कसैले तोड्न सकेको छैन ।
इस्लामावादमा सन् १९८९ मा सम्पन्न चौथो संस्करणमा काश्यमा सिमित हुनु परेपछि भने मानन्धरले खेलाडी जीवनबाट विदा लिए । तर पनि खेल र खेलकुदबाट टाढा नभएका उनी निरन्तर मैदानमा खटिइरहेका छन् ।
