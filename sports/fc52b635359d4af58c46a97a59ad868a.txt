आइसल्याण्डको भविष्य उज्जवल

असार २० – आइसल्याण्डका कप्तान आरोन गानार्सनले आफ्नो देशको फुटबलको भविष्य निकै राम्रो रहेको बताएका छन् । युरोकप फुटबलको क्वाटरफाइनल अन्तर्गत आइतबार राति भएको क्वाटरफाइनलमा आइसल्याण्ड फ्रान्ससँग ५–२ ले पराजित भयो । पहिलो सहभागितामै क्वाटरफाइनलसम्मको यात्रा तय गरेको आइसल्याण्डले अन्तिम १६ मा बलियो मानिएको इंग्ल्याण्डलाई हराएर सबैको ध्यान खिचेको थियो । आइतबार रातिको खेलपछि कप्तान आरोनले युरोकप आफूहरुको सुरुवात मात्रै भएकोर धेरै गर्न बाँकी रहेको बताए । भौगोलिक तथा जनसंख्याको हिसाबले सानो देश आइसल्याण्ड युरोकपमा छनौट हुने सबैभन्दा सानो देश हो । फ्रान्ससँगको हारपछि आरोनले भने ‘निश्चय पनि हामी निराश भएका छौं, तर सँगसँगै हामी गौरवान्वित पनि छौं । युरोकप हाम्रा लागि उत्कृष्ट अनुभव रह्यो ।’ आइसल्याण्डका प्रशिक्षक लार्स लागेर्ब्याकले पनि आइसल्याण्डको भविष्य निकै राम्रो रहेको बताएकाछन् । पहिलो हाफमा ४–० ले पछि परेको अवस्थामा दोस्रो हाफमा एक भन्दा धेरै गोल गर्न नदिनु र आफ्ना लागि दुई गोल गर्नु राम्रो भएको उनले बताए । आइसल्याण्ड अब रुसमा हुने सन् २०१८ को विश्व कप छनौटको तयारीमा छ । आइसल्याण्ड रहेको समूहमा क्रोएसिया, युक्रेन, फिनल्याण्ड, टर्की र कोसोभो छन् । 
– एजेन्सीको सहयोगमा
