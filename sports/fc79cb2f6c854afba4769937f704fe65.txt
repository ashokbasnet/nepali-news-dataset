​आइपिएल : चेज गर्दा १५ खेलमा १४ मा जित, के हो रहस्य ?

वैशाख १० – यो सिजनको इन्डियन प्रिमियर लिग आइपिएलमा खेलिएका १५ खेलमा १४ खेल रन चेज गर्ने टिमले जितेको छ । पहिले ब्याटिङ गरेर जित्ने एउटा मात्र टिम रोयल च्यालेन्जर्स बैंगलोर हो । बैंगलोरले घरेलु मैदानमा पहिले ब्याटिङ गर्दै सनराइजर्स हैदाराबादलाई २ सय २७ हानेर जितेको थियो । यो सिजन रन चेज गर्ने टिमको पर विकेट एभरेज रन ४६ दशमलव २४ रहेको छ । अघिल्ला सिजनको तुलनामा यो निकै राम्रो एभरेज हो । यसैले सबै टिमका कप्तान टस जितेर फिल्डिङ रोज्ने दाउमा हुन्छन् । यो सिजनको १५ खेलमा टस जित्ने टिमले १० खेल जितेका छन् ।  पावरप्लेको ६ ओभर नै यो सिजनमा पहिले ब्याटिङ गर्दा र पछि ब्याटिङ गर्दा देखिएको भिन्नता हो । पहिले ब्याटिङ गर्ने टिमले पहिलो ६ ओभरमा २४ विकेट गुमाएका छन् भने पछि ब्याटिङ गर्ने टिमले जम्मा १० विकेट गुमाएका छन् । अहिलेसम्म चार खेल खेलेको कलकत्ता नाइट राइडर्स ६ अंकसहित शीर्ष स्थानमा छ ।
