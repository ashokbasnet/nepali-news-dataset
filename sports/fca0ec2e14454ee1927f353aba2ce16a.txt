कोपा अमेरिका : इक्वेडर अन्तिम ८ मा, हाइटीमाथि शानदार जित

जेठ ३१ – इक्वेडर कोपा अमेरिका फुटबलको क्वाटरफाइनलमा प्रवेश गरेको छ । सोमबार बिहान न्युजर्सीमा भएको खेलमा इक्वेडरले हाइटीलाई ४–० ले हरायो । दुई खेलमा बराबरीमा र एकमा शानदार जित निकालेको इक्वेडर समूह सीको उपविजेता बन्दै अन्तिम ८ मा पुगेको हो । हाइटीसँगको समूहको अन्तिम खेलमा इक्वेडरलाई जिताउन इनर भ्यालेन्सिया, जेमी आयोवी, क्रिष्टिएन नोबोए र एन्टोनियो भ्यालेन्सियाले एक एक गोल गरे । ११ औं मिनेटमा नै इनरले गोल गर्दै इक्वेडरलाई सुरुवाति अग्रता दिलाए । त्यसको ९ मिनेटपछि जेमीले गोल गरेपछि पहिलो हाफमा इक्वेडर २–० ले अघि रह्यो । ५७ औं मिनेटमा क्रिष्टिएन र ७८ औं मिनेटमा एन्टोनियोले गोल गरेपछि इक्वेडरले ४–० को शानदार जित दर्ता गर्यो । इक्वेडर समूहको पहिलो खेलमा ब्रालिलसँग गोलरहित तथा दोस्रो खेलमा पेरुसँग २–२ को बराबरीमा रोकिएको थियो । समूहका तीनै खेल हारेको हाइटी भने प्रतियोगिताबाट बाहिरिएको छ । इक्वेडरले अब क्वाटरफाइनलमा आउँदो बिहीबार समूह ए को विजेता अमेरिकासँग खेल्ने छ । 


– एजेन्सीको सहयोगमा
