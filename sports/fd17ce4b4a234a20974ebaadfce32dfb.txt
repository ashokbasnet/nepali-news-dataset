यु- १६ राष्ट्रिय क्रिकेट : बैतडीको दोश्रो जित

काठमाडौं, चैत १२ - यु १६ राष्ट्रिय क्रिकेट प्रतियोगिता अन्तर्गत आइतवारका खेलमा क्षेत्र नम्बर ६ बैतडी र क्षेत्र नम्बर १ विराटनगर विजयी भएका छन् । प्रतियोगितामा लगातार दोश्रो खेल जित्ने क्रममा बैतडीले त्रिवी क्रिकेट मैदानमा किर्तिपुरमा क्षेत्र नम्बर २ वीरगञ्जलाई ६ विकेटले हरायो ।

 

जितका लागि पाएको १ सय ४१ रनको लक्ष्य बैतडीले २२ दशमलव ५ ओभरमा ४ विकेट गुमाउँदै  पुरा गर्‍यो । बैतडीका दीपेन्द्र चन्दले ६४ तथा टेकेन्द्र मल्लले ४३ रन बनाए । पहिला ब्याटिङ्ग गरेको वीरगञ्जले ३६ दशमलव ३ ओभरमा सवै १० विकेट गुमाएर १ सय ४० रन बनाएको थियो । वीरगञ्जका अकिव अली अन्सारीले ३८ तथा नितेश ठाकुरले २७ रन बनाएका थिए ।

यस्तै पुल्चोक इन्जिनियरिङ्ग क्याम्पसको मैदानमा भएको खेलमा विराटनगरले क्षेत्र नम्बर ८ पोखरालाई १ सय २७ रनको फराकिलो अन्तरले हरायो । पहिला ब्याटिङ्ग गरि निर्धारित ४० ओभरमा ९ विकेट गुमाउँदै २ सय ४९ रन बनाएको विराटनगरले पोखरालाई ३१ दशमलव १ ओभरमा १ सय २२ रनमा अल आउट गर्‍यो । ब्याटिङ्ग तर्फ विराटनगरका मायानन्द चौधरीले ५९ तथा मुकुन्द यादवले ४४ रन बनाए ।
