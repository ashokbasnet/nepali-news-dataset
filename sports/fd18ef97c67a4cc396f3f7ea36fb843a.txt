कास्कीको ल्वाङ्घलेलमा क्यान्योनिङको परीक्षण अभ्यास गरिने

पोखरा, माघ ९ – कास्कीको ल्वाङ्घलेलमा पहिलोपटक क्यान्योनिङ खेलको परीक्षण अभ्यास गरिने भएको छ ।
स्थानीय बासिन्दाको सक्रियता तथा नेपाल क्यान्योनिङ एशोसियशन नेपालको प्राविधिक सहयोगमा क्यान्योनिङ खेलको प्रारम्भिक अध्ययनपछि परीक्षण अभ्यास गर्न लागिएको हो ।
ल्वाङघलेलको कुदिछहरामा माघ अन्तिम साता क्यान्योनिङका लागि तयारी भैरहेको स्थानीय राम गुरुङले जानकारी दिनुभयो । क्यान्योनिङको परीक्षण अभ्यासका लागि नेपाल ट्रेकिङ एजेन्सी एशोसियशनले आवश्यक गृहकार्य गरिरहेको छ ।
ल्वाङघलेल गाविस, नेपाल पर्यटन बोर्ड, अन्नपूर्ण संरक्षण क्षेत्र आयोजनालगायतका पर्यटन क्षेत्रमा क्रियाशिल संघसंस्थाको सहयोगमा कास्कीमै पहिलोपटक कुदिछहरामा क्यान्योनिङको परीक्षण गर्न लागिएको हो ।
क्यान्योनिङ खेलले पर्यटकीय क्षेत्र पोखरामा सञ्चालित पर्यटन उद्योगमा थप टेवा पुग्ने र घलेल गाउँमा पाँचवर्ष अघि देखि सञ्चालित होमस्टे कार्यक्रमलाई फाईदा पुग्ने स्थानीयबासिन्दाले अपेक्षा गरेका छन् । नेपालमा पछिल्लो समय ठूलो चट्टानी पहरामा डोरीको माध्यमबाट हाम फाल्दै र चिप्लिदैं खेलिने साहसिक खेल क्यान्योनिङतर्फ आकर्षण बढ्दै गैरहेको छ ।
