पिरामिड र नासा क्वाटरफाइनलमा

काठमाडौं, साउन ११ पिरामिड इन्टरनेसनल कलेज र नासा इन्टरनेसनल कलेज प्रथम वीर गणेशमान स्मृति अन्तरकलेज (प्लस २) बास्केटबल प्रतियोगिताको क्वाटरफाइनलमा प्रवेश गरेका छन् । पिरामिडले काठमाडौं युनिफाइडलाई ४४–३९ ले पराजित गर्‍यो । विजेताका न्युसन पुरीले २१ अंक योगदान गरे ।

 

युनिफाइडले पहिलो क्वाटरमा लिएको १५–११ को अग्रतालाई त्यसपछि कायम राख्न सकेन । पिरामिडले दोश्रोमा ९–६, तेश्रोमा १४–११ र चौथोमा ८–० अंक जोड्दै जित हासिल गर्‍यो । रिन्जि शेर्पाको सर्वाधिक २४ अंक सहयोगमा नासाले टीआईएको यात्रा ४४–३१ ले पूर्णविराम लगायो ।
पहिलो क्वाटरमा नासा ९–४ ले पछि परेपनि अन्यमा अगाडि रह्दै क्वाटरफाइनलमा स्थान पक्का गर्न सफल भयो । नासाले दोश्रोमा १४–५, तेश्रोमा १५–१२ र चौथोमा ११–५ स्कोर गर्‍यो ।

नेपाल विद्यार्थी संघ, काठमाडौं जिल्ला क्षेत्र नं. ४ द्वारा आयोजित प्रतियोगितामा जेभियर इन्टरनेसनल कलेज र वाग्मती मोर्डन कलेजले पनि अन्तिम आठमा स्थान सुरक्षित गरे । गल्फुटारस्थित कोर्टमा जेभियरले क्लासिकको चुनौती ४०–२५ ले समाप्त पार्‍यो । जेभियरको जितमा रोनाल शेरचनले उत्कृष्ट प्रदर्शन गर्दै २४ अंक योगदान गरे ।

सुरुका दुई क्वाटरमा ११–४ र १२–६ को अग्रता बनाएको जेभियर तेश्रोमा ४–९ ले पछि पर्‍यो । चौथो तथा अन्तिम क्वाटरमा १३–६ अंक बटुल्दै जेभियरले जित अन्तर फराकिलो बनायो ।

निशान्त छन्त्यालको १५ अंकले प्रेरित वाग्मतीले युनाइटेड एकेडेमीलाई ३६–२९ ले पाखा लगायो । बाँकीका ४ प्रिक्वाटरफाइनल चरणका खेल शनिबार हुने प्रतियोगिता संयोजक आशिष श्रेष्ठले जनाएका छन् ।
