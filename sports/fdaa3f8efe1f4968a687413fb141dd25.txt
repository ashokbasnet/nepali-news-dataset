ढुकु फुटसलले गर्‍यो एकै खेलमा १३ गोल

काठमाडौं, कात्तिक २९ । रेडबुल फुटसल लिग २०७३ अन्तर्गत् सोमबार भएका खेलहरुमा ढुकु फुटसल हब र कुमारी फुटसल विजयी भएका छन् ।

समूह ‘ए’को खेलमा बालुवाटारको ढुकु फुटसल हबले कौशलटारको इम्पेरियल फुटसललाई १३–३ को विशाल गोलअन्तरले पराजित गर्‍यो ।

खेलमा ढुकुलाई विजयी गराउन सविन केसी एक्लैले ७ गोल गरे । यसैगरी, सुरज राउतले ३ गोल गरे भने सिद्धान्त बस्नेत र छवी रोक्काले एक–एक गोल गरे ।

इम्पेरियलका बालकृष्ण केसीले एक आत्मघाती गोल गरेका थिए । पराजित टोली इम्पेरियल फुटसलका किसन अधिकारीले ह्याट्रिक गरे ।

यो जितसँगै ढुकु फुटसल हब रेडबुल फुटसल लिग २०७३ को समूह ‘ए’को अंकतालिकामा दोस्रो स्थानमा उक्लिएको छ ।

७ खेलबाट उसको १२ अंक भएको छ । एक खेल कम खेलेको किकअफ फुटसल सीतापाइलाको १८ अंक छ ।

सोमबारै भएको दोस्रो खेलमा पकनाजोलको कुमारी फुटसलले हरिसिद्धि फुटसललाई ५–४ ले हरायो ।

पकनाजोलमा भएको खेलमा घरेलु टोलीलाई विजयी गराउन अभिषेक रिजाल, सुबेत लामा, आलिग तामाङ, आशिष लामा र रुपेश क्षेत्रीले एक–एक गोल गरे ।

पराजित टोली हरिसिद्धिका लालबहादुर तामाङले ह्याट्रिक गरे भने रायफी महर्जनले एक गोल थपे ।

यो जितसँगै कुमारी फुटसल समूह ‘बी’को शीर्ष स्थानमा उक्लिएको छ । ७ खेलबाट उसको १४ अंक भएको छ ।

एक खेल कम खेलेको शंखमूल फुटसल १३ अंकसहित दोस्रो स्थानमा झरेको छ ।
