विश्वकप छनौटमा नेपालको प्रतिद्वन्द्वी भारत

काठमाडौं, माघ २७ - सन् २०१८ को विश्वकप फुटबलको प्रारम्भिक छनौट चरणमा नेपालले भारतसित खेल्नु पर्ने भएको छ । एशियाली फुटबल महासंघ एएफसीले मंगलबार जारी गरेको खेल तालिका अनुसार नेपालले भारतलाई पहिलो प्रतिद्वन्द्वी पाएको हो ।
फिफाको नियम अनुसार नेपालले एक खेल घरेलु मैदानमा र अर्को खेल भारतको मैदानमा खेल्नु पर्ने छ । पहिलो खेल मार्च १२ तारिख (फागुन २८ गते) र दोश्रो खेल मार्च १७ तारिख (चैत ३ गते) हुने छ । नेपाल र भारतसहित एएफसीले वरियताको पुछारमा रहेका १२ टिमको तालिका सार्वजनिक गरेको हो ।
होम एण्ड अवे पद्दतिमा हुने यो छनौट चरणका बिजेता टोलीले दोश्रो चरणमा पुग्ने छन् । पहिलो चरणबाट भारतलाई पछि पार्दै दोश्रो चरणमा पुग्न सके नेपालले ८ खेल खेल्न पाउने छ ।  वरियताको शीर्ष ३४ मा रहेका टिम र पहिलो चरणबाट छानिने ६ टिम गरी दोश्रो चरणमा ४० टिम सहभागी रहने छन् । यी ४० टिमलाई ८ समूहमा विभाजन गरिने छ । हरेक समूहमा ५ टिम रहने र समूहका खेल होम एण्ड अवे पद्दतिमा हुने छ । यो समूहका ८ विजेता र ४ वटा उत्कृष्ट उपविजेता एशियन कप फुटबलका साथै विश्वकपको अन्तिम चरणको छनौट खेल खेल्न पाउने एएफसीले जनाएको छ ।
पहिलो चरणको तालिका
