लिभरपुललाई क्युपिआरको २ वटा आत्मघाती गोल

काठमाडौं, कात्तिक २ - क्युपिआरले २ वटा आत्मघाती गोल उपहार दिएपछि ईंग्लिस प्रिमियर लिग फुटबल प्रतियोगिता अन्तर्गत आइतबार भएको खेलमा लिभरपुल विजयी भएको छ ।
अन्तिम ९ मिनेटमा मात्रै ४ गोल भएको प्रतिस्पर्धात्मक खेलमा लिभरपुलले क्युपिआरलाई ३–२ ले हरायो । क्युपिआरका स्टेभेन कुल्करले अन्तिम मिनेटमा गरेको आत्मघाती गोलको मद्दतमा लिभरपुल विजयी भयो ।
यसअघि ६७ औं मिनेटसम्म गोलरहित बराबरीमा रहेको खेलमा क्युपिआरका रिचर्ड ड्युनेले आत्मघाती गोल गरेपछि लिभरपुलले अग्रता लिएको थियो । ८७ औं मिनेटमा क्युपिआरका इडवार्डो भर्गासले बराबरी गोल फर्काए । त्यसको ३ मिनेटपछि नै लिभरपुलका फिलिप काउटिन्होले गोल गर्दै टिमलाई दोश्रो पटक अग्रता दिलाए ।
तर इन्जुरी समयको दोश्रो मिनेटमा भर्गासले दोश्रो गोल गर्दै दोश्रो पटक क्युपिआरलाई बराबरीमा पुर्‍याएका थिए । तर इन्जुरी समयको पनि अन्तिम मिनेटमा कुल्करले आत्मघाती गोल गरेपछि क्युपिआर पराजित भयो ।
आइतबारको खेलपछि लिभरपुलको ८ खेलबाट १३ अंक भएको छ । पुछारमा रहेको क्युपिआरको ४ अंक मात्र छ । पहिलो स्थानमा रहेको चेल्सीको भने २२ अंक छ ।
