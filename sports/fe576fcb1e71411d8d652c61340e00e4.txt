नेपाल फिफा वरीयतामा १ स्थान झर्‍यो, अर्जेन्टिना शीर्षमा कायमै

काठमाडौं, वैशाख २३ । विश्व फुटबलको सर्वोच्च निकाय (फिफा)ले जारी गरेको नयाँ वरीयताक्रममा नेपाली राष्ट्रिय फुटबल टोली १ स्थान तल झरेको छ ।यसअघि, वरीयताक्रममा १ सय ७९औं स्थानमा रहेको नेपाल १ स्थान तल झर्दै १ सय ८०औं स्थानमा पुगेको हो ।दक्षिण एसियाली राष्ट्रहरुमा नेपाल पाँचौ स्थानमा रहँदा अफगानिस्तान १ सय ४७औं स्थानमा यथावत रहँदै दक्षिण एशियाको शीर्ष स्थानमा कायमै छ ।दक्षिण एसियामा माल्दिभ्स दोस्रो, भारत तेस्रो, बंगलादेश चौंथो, भुटान छैटौं, श्रीलंका सातौं र पाकिस्तान अन्तिम स्थानमा छन ।फिफाले मे महिनाका लागि विहीबार जारी गरेको नयाँ वरीयताक्रममा अर्जेन्टिनाले आफूलाई विश्व फुटबलको नम्बर एक राष्ट्रकारुपमा कायमै राख्दा बेल्जियम दोस्रो, चिली तेस्रो, कोलम्बिया चौंथो र जर्मनी पाँचौं स्थानमा कायमै छन् ।अघिल्लो वर्ष बंगबन्धु गोल्डकप फुटबलको सेमिफाइनलअन्तर्गत् माल्दिभ्सवबरुद्ध अन्तर्राष्ट्रिय खेल खेलेको नेपाली राष्ट्रिय टोलीले त्यसयता फिफाद्वारा मान्यता प्राप्त कुनैपनि अन्तर्राष्ट्रिय खेल खेलेको छैन ।फिफाले राष्ट्रिय टोलीहरुबीच हुने खेललाईमात्र अन्तर्राष्ट्रिय मान्यता दिने गरेको छ ।अन्तर्राष्ट्रिय मान्यता नपाएका खेलका नतिजाले फिफाको वरीयतालाई प्रभावित गर्दैन ।
