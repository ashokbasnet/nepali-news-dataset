अफगानिस्तानमा फुटवल टोलीको भब्य स्वागत (फोटो र भिडियो)

काठमाडौ, भदौ २७ – साफ फूटबलको उपाधि जितेको अफगानिस्तानको फुटवल टोलीलाई राजधानी काबुलमा भव्य स्वागत भएको छ ।
बिहीबार नेपालबाट उपाधि लिएर फर्केका खेलाडी र प्रशिक्षकलाई विमानस्थलमा राष्ट्रपति हमिद कारजाइले अंकामाल गर्दै बधाइ र धन्यवाद दिनुभयो । उहाँले गोलकिपर मनसुर फगरियारको बारेमा पनि चासो दिँदै विशेष धन्यवाद दिनुभयो । राष्ट्रपति कारजाइले खेलाडीहरुसँगै ट्रफी पनि उचाल्नुभयो ।
अफगानिस्तानले बुधबार काठमाडौमा भारतलाई हराउँदै पहिलो पटक साफ च्याम्पियनसिपको उपाधि जितेको थियो । साफ फूटबलको उपाधिले अफगानिस्तानमा एकप्रकारको राष्ट्रिय एकता कायम गरिदिएको छ ।विदेशीको कुदृष्टिमा परेर वर्षौदेखि आन्तरिक द्वन्द्वमा फँसेको अफगानिस्तानलाई यो उपाधिले मल्हम लगाइदिएको छ । मन्त्री र सरकारी अधिकारी र समर्थकहरु विमानस्थलमा लाइन लागेर खेलाडीहरुलाई बधाई र धन्यवाद दिँदै अंकमाल गरिरहेका थिए ।
‘हामी आतंकवाद र लागू औषध तस्करीका लागि कुख्यात छौं । तर हामी वास्तवमा शान्ति चाहान्छौं ’ आफ्ना नायकको स्वागतमा उभिएका फूटबल समर्थकले भने ‘हामीले दुनियाँलाई देखायौं हामी शान्ति चाहान्छौ र त्यसका लागि तड्पीरहेका छौं ।’ फुटवल खेलाडीलाई अफगान सरकारले अपार्टमेन्ट दिने घोषणा गरिसकेको छ भने गोलकिपर मनसुर फगरियारलाई २० हजार डलर पुरस्कारको पनि घोषणा गरेको छ ।
द्वन्द्वका कारण लामो समयसम्म अन्तराष्ट्रिय खेलकुदबाट टाढा रहेको मुलुक अफगानिस्तानले पहिलो पटक उपाधि जितेको समाचारलाई अन्तराष्ट्रिय सञ्चार माध्यमले पनि महत्व दिएका छन् ।
तस्बिरः बिभिन्न एजेन्सी
अफगानिस्तानमा खेलाडीहरुको स्वागत गरिएको भिडियो हेर्नुहोस् :
