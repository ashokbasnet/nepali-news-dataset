विश्वकप क्रिकेट : दक्षिण अफ्रिका विरुद्धको खेलमा भारत १ सय ३० रनले विजयी

काठमाडौं, फागुन १०– (अपडेट) दक्षिण अफ्रिका विरुद्धको खेलमा भारत १ सय ३० रनले विजयी भएको छ । भारतले दक्षिण अफ्रिकालाई १ सय ३० रनले हराएको हो । जारी प्रतियोगितामा भारतको यो दोस्रो जित हो ।  ३ सय ८ रनको लक्ष्य पछ्याएको दक्षिण अफ्रिका ४० दशमल २ ओभरमा १ सय ७७ रनमा सिमित भएको हो ।
उसका लागि फाफ दु प्लेसिसले ५५ रन बनाउनुबाहेक अरुले राम्रो प्रदर्शन गर्न सकेनन् । भारतका रविचन्द्रन आश्विनले ३ तथा मोहम्मद सामी र मोहित शर्माले २–२ विकेट लिए ।
यसअघि पहिले ब्याटिङ गरेको भारतले शिखर धवनको १ सय ३७ रनको मद्दतमा ३ सय ७ रन बनाएको थियो । यस्तै अजिन्क्या रहाणेले ७९ तथा विराट कोहलीले ४६ रनको योगदान दिए ।
यो विश्वकप क्रिकेटमा दक्षिण अफ्रिकामाथि भारतको पहिलो जित हो । यसअघि भारत दक्षिण अफ्रिकासँग सन् १९९२ मा ६ विकेटले, १९९९ मा ४ विकेटले र सन् २०११ मा ३ विकेटले पराजित भएको थियो ।
