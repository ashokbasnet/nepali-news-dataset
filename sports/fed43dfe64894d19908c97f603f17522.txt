रोनाल्डो सबै भन्दा अघि : नानी

पुस ९ – केही सीमित खेलाडीले मात्रै क्रिष्टियानो रोनाल्डोलाई नजिकबाट चिन्ने मौका पाउँछन् । त्यस्तै मध्येका एक हुन्, पोर्चुगल तथा भ्यालेन्सियाका खेलाडी नानी । रोनाल्डो र नानीले धेरै समय सँगै बिताएका छन् । ‘हामीसँग सँगै बिताएका धेरै इतिहास छन्’ नानीले भने ‘हामीले जीवनको आधा समयसँगै बिताएका छौं । रोनाल्डो मेरा लागि ठूलो दाइ समान हुन् ।’ रोनाल्डो र नानी दुवै स्पोर्टिङ लिस्बोनका उत्पादन हुन् । यस्तै उनीहरुले म्यानचेस्टर युनाइटेडमा पनि सँगै खेले । यस्तै उनीहरु लामो समयदेखि पोर्चुगलको टिममा सँगै छन् । नानीले ठूलो दाइ सरह मानेका रोनाल्डो अहिले विश्व फुटबलको प्रशासकीय निकाय फिफाले प्रदान गर्ने वर्ष खेलाडी २०१६ को अवार्डका लागि बार्सिलोना लियोनल मेस्सी र एथ्लेटिको मड्रिडका एन्टोनी ग्रिजम्यानसँगै अन्तिम तीनमा छन् । नानीका लागि रोनाल्डो अवार्डका लागि निरविकल्प हुन् । ‘रोनाल्डो साथी वा दाइ जस्तो भएर मात्र होइन । न म पोर्चुगिज वा राष्ट्रिय टिमको साथी खेलाडी भएकाले नै हो । यस कारणले हो कि, रोनाल्डो विश्वका उत्कृष्ट खेलाडी हुन् र यो सत्य हो ।’ यो वर्ष रोनाल्डो जस्तो उत्कृष्ट कोही पनि नरहेको नानीको भनाई छ । रोनाल्डो सबै भन्दा अघि रहेकाले उनैले फिफा वर्ष खेलाडी अवार्ड पाउने पर्ने उनको भनाई छ । फिफाले आउँदो जनवरी ९ मा विशेष कार्यक्रमका बिच अवार्ड विजेताको घोषणा गर्दै अवार्ड प्रदान गर्नेछ ।
