छैटौं राष्ट्रिय खेलकुद : प्रहरीकी सविताको अर्को कीर्तिमान

धनगढी, फागुन १६ - सशस्त्र प्रहरी क्लबकी सविता चौधरीले चार सय मिटर हर्डल्समा नयाँ राष्ट्रिय कीर्तिमान कायम गर्दै स्वर्ण पदक जितेकी छिन् । उनले सन १९८७ मा सिंगापुरमा चन्द्रकला कामतले कायम गरेको किर्तीमान भंग गर्ने क्रममा निर्धारित दुरी १ मिनेट ०८ दशमलव ८ सेकेण्डमा पुरा गरिन् ।

 

स्पर्धामा नेपाल प्रहरीकी मनपती विष्टले रजत र सशस्त्रकै दिलमाया कार्कीले कास्य पदक प्राप्त गरे । सविताले यसअघी सोमबार पनि हिट्समा १०० मिटर हर्डल्समा राष्ट्रिय किर्तिमान कायम गरेकी थिईन् । तर मंगलवार भएको फाईनलमा भने समय अघि नै  दौडेकाले सविता अयोग्य घोषित भइन् । 

महिला १ सय मिटर हर्डल्समा नेपाल प्रहरीकी आरती पाठकले निर्धारित दुरी १८ दशमलव १ सेकेण्डमा पुरा गर्दै स्वर्ण पदक जितिन् । प्रतियोगितामा प्रहरीकै सन्तु चौधरीले रजत र एपीएफकी सुनिता तामाङ्गले कास्य पदक जिते । 

त्यस्तै पुरुष सटपुटमा सुदूरपश्चिमाञ्चलका टेकेन्द्र राज पाठकले स्वर्ण पदक जिते भने नेपाल प्रहरीका नरेन्द्रजङग शाहले रजत र मध्यपश्चिमाञ्चलका गोविन्द विष्टले कास्य पदक जिते । 

महिला सटपुटतर्फ पश्चिमाञ्चलकि अन्जु चौधरीले स्वर्ण पदक जितिन् भने  सशस्त्र प्रहरीकी अमिता महतोले रजत र नेपाल प्रहरीकी वशन्ती चौधरीले कास्य पदक जितिन् । 

महिला १० हजार मिटर दौड ३९ मिनेट ३६दशमलव २ सेकेण्डमा पुरा गर्दै मध्यपश्चिमाञ्चलकी विश्वरुपा बुढा ले स्वर्ण जितिन् । सशस्त्र प्रहरीकी बृन्दा श्रेष्ठ देसारले रजत र सुदूरपश्चिमाञ्चलकी शकुन्तला ठकुल्लाले कास्य पदक जितिन् । त्यस्तै, महिला १ सय मिटर दौड  १३ सकेण्डमा पुरा गर्दै सशस्त्र प्रहरीकी प्रमिला रिजालले स्वर्ण पदक जितिन् । स्पर्धामा नेपाल प्रहरीकी सावित्री नेपालले रजत र मध्यमाञ्चलकी मिरा खड्काले कास्य जिते ।  

पुरुषतर्फको  १०० मीटर दौड  ११सेकेण्डमा पुरा गर्दै नेपाल प्रहरीका तिलक राम थारुले  स्वर्ण जिते भने मध्यपश्चिमका याम साजन सुनारले रजत र सशस्त्र प्रहरीका बलिराम चौधरीले कास्य जिते ।
