छैठौं राष्ट्रिय खेलकुदको लोगो सार्वजनिक

काठमाण्डौ, कार्तिक १३ - राष्ट्रिय खेलकुद परिषदले सूदुरपश्चिमाञ्चलमा फागुण १४ गतेदेखि २१ गतेसम्म हुने छैठौं राष्ट्रिय खेलकुदको प्रतिक चिन्ह लोगो सार्वजनिक गरेको छ । चन्द्र सूर्य रातो र निलो रङगले राष्ट्रियता परेवाले शान्तिको प्रतिक पाँच ओलम्पिक रिङले पाँच विकास क्षेत्र रिङलाईनै आधार मानी मानिसहरुको चेनले सूदुरपश्चिमाञ्चलमाको लोकप्रिय नाच देउडा नाच र खेलाडीहरुको जमघटलाई लोगोले प्रतिनिधित्व गरेको छ ।

 

काठमाण्डौका कलाकार जीवन राजोपाध्यायले बनाएको लोगोलाई छनौट समितिको निर्णय बमोजिम छनौट गरिएको संयोजक राष्ट्रिय खेलकुद परिषदका बरिष्ठ अधिकृत कमल खनालले जानकारी दिनुभयो । राष्ट्रिय खेलकुद परिषदले प्रतिस्पर्धाका आधारमा लोगो डिजाइनका लागि आह्वान गरे अनुसार १८ प्रतिस्पधी प्रतिक चिन्ह मध्येबाट पहिलो चरणमा ३ प्रतिस्पर्धीहरुको चिन्हलाई छनौट गरी अन्तिम चरणमा राजोपाध्यायको लोगो छानिएको हो ।

तीन सदस्यिय छनौट समितिमा राष्ट्रिय खेलकुद परिषदका बरिष्ठ अधिकृत कमल खनाल संयोजकत्व प्रेस सल्लाहकार दिवस गुरागाईं र काठमाण्डौ विश्वविद्यालयका कला विभाग प्रमुख सुजन चित्रकार सदस्य हुनुहुन्थ्यो । प्रतिक चिन्ह बनाउने कलाकार राजोपाध्यायलाई पुरस्कार स्वरुप ४० हजार रुपैयाँ नगद प्रदान गर्ने राखेपले जनाएको छ ।
