यु १८ साफ च्याम्पियनसिप : नेपाल भर्सेस भारत

काठमाडौं, असोज ११ – १८ वर्षमुनिको साफ च्याम्पियनसिप अन्तर्गत नेपाल र भारतबिच खेल भइरहेको छ । भुटानको थिम्पुमा भइरहेको खेलमा नेपालले सुरुवाती अग्रता लिएको छ । खेलको दोस्रो मिनेटमै नेपालका दिनेश हेन्जनले गोल गरेका हुन् । यस्तै ३७ अाैँ मिनेटमा दिनेश हेन्जनले नै गोल गर्दै अग्रता बढाएका छन् ।

यसअघिको विजेता नेपालले उपाधी जोगाउन जित्नै पर्ने दबाब छ । गएको सोमबार नेपालले बंगलादेशलाई २–१ ले हराएको थियो । शुक्रबार नेपालले माल्दिभ्सलाई २–० गोलले हराएको थियो । पहिलो खेलमा भने नेपाल इतिहासमै पहिलोपटक भुटानसँग १–० ले पराजित भएको थियो । राष्ट्रिय टोली र कुनै पनि उमेरसमूहमा समेत नेपाल भुटानसँग पराजित भएको त्यो नै पहिलो पटक हो । 
प्रतियोगितामा आयोजक भुटानसहित नेपाल, भारत, बंगलादेश र माल्दिभ्स छन् । बुधबार नै भएको खेलमा बंगलादेश विजयी भएको छ । बंगलादेशले आयोजक भुटानलाई २–० ले हराएको हो । नेपाल भारतसँग पराजित भए पहिलो खेलमा भारतलाई हराएको बंगलादेश हेड टु हेडका आधारमा च्याम्पियन बन्नेछ । नेपाल र भारतबिच बराबरी भए पनि बंगलादेशले उपाधि जित्नेछ । राउन्ड रोबिन लिगका आधारमा भएको प्रतियोगिता भएकाले शीर्ष स्थानमा रहने टोलीले उपाधी जित्नेछ । 
दुई वर्षअघि नेपालमै आयोजना भएको  १९ वर्षमुनिको साफ च्याम्पियनसिपको फाइनलमा नेपालले भारतलाई हराएर उपाधि जितेको थियो । यस वर्षदेखि प्रतियोगिता १८ वर्षमुनिको उमेर समूहमा गरिएको हो।
