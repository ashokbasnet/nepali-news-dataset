महिला लिग फुटबल : पुलिस र एपिएफको विजयी सुरुवात

धनगढी, मंसिर ३० - धनगढीमा शनिवारदेखि सुरु भएको पहिलो राष्ट्रिय महिला लिग फुटवलमा नेपाल पुलिस क्लव र सशस्त्र प्रहरीको एपिएफ क्लवले विजयी सुरुवात गरेका छन् ।

धनगढी रंगशालामा भएको शनिवारको दोश्रो खेलमा नेपाल पुलिसले मध्यपश्चिमाञ्चललाई ८–० को फराकिलो अन्तरले हरायो ।

 

पुलिस क्लवकी कप्तान चन्द्रा भण्डारी एक्लैले ५ गोल गरिन् । चन्द्राले खेलको २२ औं २६ औं ३२ औं ३८ औं र ५१ औं मिनेटमा लगातार गोल गरिन् । गोल अन्तरले पनि निकै ठुलो महत्व राख्ने लिग खेलमा पुलिसका लागि निरु थापाले ह्याट्रिक गरिन् । उनले ६४ औं ७० औं र ७२ औं मिनेटमा गोल गरिन् ।

यसअघिको खेलमा एपिएफले घरेलु टोली सुदुरपश्चिमलाई ३–१ ले पाखा लगायो ।  खेलको २० औं मिनेटमा अनु लामाको गोलवाट एपिएफले अग्रता लियो ।

१ औं मिनेटमा अमृता जैसीले दायाँतिरवाट हानेको फ्रिकिक प्रहारले गोलपोष्टको दिशा दिएपछि खेल १–१ को वरावरीमा पुगेको थियो । तर दोस्रो हाफमा भने केही आक्रमक शैलीमा मैदान उत्रिएको एपिएफका लागि ४८ औं मिनेटमा सजना राना र ६० औं मिनेटमा लक्ष्मी पौडेलले गोल गर्दै एपिएफलाई ३–१ को जित दिलाए ।

आइतवार हुने पहिलो खेलमा नेपाल आर्मी क्लव र पश्चिमाञ्चल तथा दोस्रो खेलमा पुर्वाञ्चल र मध्यमाञ्चलवीच प्रतिस्पर्धा हुनेछ । ३ विभागीय टीम र ५ विकास क्षेत्र गरी ८ टीमले भाग लिएको प्रतियोगिता पुस १४ गतेसम्म संञ्चालन हुनेछ ।

कैलाली जिल्ला फुटवल संघको आयोजना तथा अखिल नेपा फुटवल संघ एन्फाको तत्वाधान भएको प्रतियोगिताको विजेताले ३ लाख, उप–विजेताले डेढ लाख, तेस्रो हुनेले ७५ हजार र चौथौ हुनेले ५० हजार नगद सहित पुरस्कार प्राप्त गर्नेछन ।

त्यस्तै प्रतियोगिताको उत्कृष्ट खेलाडीले स्कुटर तथा उत्कृष्ट फरवार्ड, डिफेन्डर, रक्षक र गोल रक्षकले जनही २५–२५ हजार रुपैयाँ प्राप्त गर्नेछन् ।
