ब्राजिलका नयाँ रोनाल्डो : हिरोबाट जिरो, फेरि हिरो

भदौ १९ – ब्राजिलका युवा खेलाडी गाब्रिएल जिसस सम्भावना बोकेर उदायका नयाँ खेलाडी हुन् । उनलाई ब्राजिलमा नयाँ रोनाल्डोका रुपमा लिने धेरै छन् । उनलाई म्यानचेस्टर सिटीले क्लब भित्र्याउन चाहेको छ । १९ वर्षका जिसलाई म्यानचेस्टर सिटीका प्रशिक्षक पेप गार्डिवलाले आउँदो सिजन क्लब भित्र्याउने तयारी गरेको खबर छ । उनी रियो ओलम्पिकमा हिरोबाट जिरो अनि फेरि हिरो नै बने । समूह चरणका सुरुका दुई खेलमा जिससले पाएको अवसरमा गोल गर्न नसक्दा ब्राजिल गोलरहित बराबरीमा रोकिन बाध्य भयो । टिमको हिरोका रुपमा हेरीका उनलाई जिरो बनेको धेरैले बताए । तर त्यसपछि खेलमा उनी फेरि चम्किए । उनले रियो ओलम्पिकमा तीन गोल गरे । ब्राजिलले पहिलो पटक ओलम्पिक फुटबलमा स्वर्ण पदक जित्यो । त्यसपछि उनी फेरि चर्चाको शिखरमा रहे । उनी विश्व कप छनौट अन्तर्गत इक्वेडर र कोलम्बियासँगको खेलका लागि टिममा पनि परे । जिससले विश्व कप छनौट अन्तर्गत इक्वेडरसँगको खेलमा दुई गोल गरेर टिमलाई ३–० को तिज दिलाए । ओलम्पिक र विश्व कप छनौटको प्रदर्शनले उनलाई ब्राजिलको नयाँ रोनाल्डो तथा सम्भावनासहितको खेलाडीको रुपमा अघि ल्याएको छ ।
