जर्मनीका कोच भन्छन् - हारेपनि हामी फ्रान्सभन्दा निकै राम्रो छौँ

असार २४ – युरो कप सेमिफाइनलमा फ्रान्ससँग हारेपछि जर्मनीका प्रशिक्षक जोचिम लो ले हारेपनि आफूहरु फ्रान्सभन्दा निकै राम्रो भएको बताएका छन् । युरो कपमा बिहीबार राति भएको दोस्रो सेमिफाइनलमा विश्व विजेता जर्मनीका लागि फ्रान्सका स्ट्राइकर एन्टोनी ग्रिजम्यान बाधक बने । ग्रिजम्यानकै गोलले फ्रान्सले २-० गोल अन्तरले खेल जित्यो । जर्मनीका प्रशिक्षक जोचिम लो आफूहरुले फ्रान्सभन्दा निकै राम्रो खेलेर पनि हार्नुपरेको बताउँछन् । ‘यो सन् २०१० र २०१२ मा बाहिरिएभन्दा भिन्न भयो, हामीले राम्रो खेलेर पनि हार्नुपर्यो, हामी फ्रान्सभन्दा निकै राम्रा छौँ’ उनले भने, ‘हाम्रो टिम राम्ररी खेल्यो, खेलाडीको शारीरिक स्फूर्ति पनि निकै अब्बल थियो, मैले भनेको सबै काम खेलाडीले गरे । हार्नुमा उनीहरुको केही गल्ति छैन । हार्नु हाम्रो दूर्भाग्य हो, हामीलाई भाग्यले साथ दिएन ।’ बलमा नियन्त्रण जर्मनीको धेरै भएपनि उसले गोल गर्ने राम्रा अवसर सदुपयोग गर्न सकेन । खेलमा ६८ प्रतिशत नियन्त्रण जर्मनीले गरेको थियो । पाँच सट टारगेटमा हानेको भएपनि जर्मनीसामु फ्रान्सका गोलकिपर निकै उत्कृष्ट देखिए । पहिलो हाफको अन्तिम मिनेटमा जर्मनीका क्याप्टेन बास्टियन स्वाइन्सटाइगरको डिबक्सभित्र हृयाण्ड भएपछि फ्रान्सका लागि ग्रिजम्यानले पेनाल्टी मार्फत अग्रता दिलाएका थिए । पहिलो हाफमा १-० को अग्रता कायम गरेको फ्रान्सका लागि उनले नै खेलको ७२ औँ मिनेटमा फेरि अर्को गोल गरे । जर्मनीमाथि फ्रान्सको यो ऐतिहासिक जित हो । कुनै पनि मुख्य प्रतियोगितामा फ्रान्सले जर्मनीलाई सन् १९५८ यता हराउन सकेको थिएन । युरोकप फुटबलको उपाधिका लागि अब फ्रान्सले पोर्चुगलसँग आउँदो आइतबार खेल्नेछ । वेल्सलाई हराउँदै पोर्चुगल फाइनलमा पुगेको हो ।
