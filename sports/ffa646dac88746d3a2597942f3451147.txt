क्यारोलको ह्याट्रिकले वेष्ट ह्यामले आर्सनललाई बराबरीमा रोक्यो

चैत २८ – इंग्लिस प्रिमियर लिग अन्तर्गत शनिबार राति भएको खेलमा तेस्रो  स्थानको आर्सनल वेष्ट ह्यामसँग बराबरीमा रोकिएको छ । छैटौं स्थानको वेष्ट ह्यामले एण्डी क्यारोलको ह्याट्रिकको मद्दतमा आर्सनललाई ३–३ को बराबरीमा रोकेको हो । १८ औं मिनेटमा मेसुट ओजिलको गोलबाट आर्सनलले सुरुवाती अग्रता लिएको थियो । ३५ औं मिनेटमा एलेक्स सान्चेजले आर्सनलको अग्रता दोब्बर पारे । ४४ औं  मिनेटमा क्यारोलले वेष्ट ह्यामका लागि पहिलो गोल गरे । यस्तै पहिलो हाफको इन्जुरी समयमा क्यारोलले व्यक्तिगत दोस्रो गोल गर्दै खेल २–२ को बराबरीमा ल्याए । एक सय ६० सेकेण्डभित्र दुई गोल गरेका क्यारोलले ५२ औं मिनेटमा ह्याट्रिक पूरा गरेपछि वेष्ट ह्यामले ३–२ को अग्रता लियो । क्यारोल सन् २०११ पछि आर्सनल विरुद्ध प्रिमियर लिगमा ह्याट्रिक गर्ने पहिलो खेलाडी बनेका छन् । सन् २०११ मा म्यानचेस्टर युनाइटेडका वायने रुनीले आर्सनल विरुद्धको खेलमा ह्याट्रिक गरेका थिए । ७० औं मिनेटमा आर्सनलका लुहोङ कोरिएल्नीले गोल गर्दै खेलका ३–३ को बराबरीमा ल्याए ।  बराबरीपछि लिगका ६ खेलबाँकी हुँदा आर्सनल शीर्ष स्थानको लिसेस्टर सिटी भन्दा १० अंकले पछि छ । लिसेस्टरको ३२ खेलबाट ६९ तथा आर्सनलको ५९ अंक छ । वेष्ट ह्यामको समान ३२ खेलबाट ५२ अंक छ । शनिबार राति भएका अरु खेलमा बोर्नमाउथले एस्टन भिल्लालाई २–१ तथा क्रिष्टल प्यालेसले नर्विच र स्वान्सी सिटीले चेल्सीलाई समान १–० ले हराए ।
– एजेन्सीको सहयोगमा
