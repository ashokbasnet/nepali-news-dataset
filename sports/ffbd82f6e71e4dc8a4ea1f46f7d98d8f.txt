​पत्रकार सूर्यकुमार क्षेत्री अन्तर मिडिया कप साउन १० देखि

काठमाडौं, असार २५ - पत्रकार स्वर्गिय सूर्यकुमार क्षेत्री प्रथम राष्ट्रिय अन्तर मिडिया कप फुटसल प्रतियोगिता हुने भएको छ । गोलपोष्ट स्पोर्टस एण्ड ट्रेनिङ सेन्टर भैंसेपाटीले शनिबार पत्रकार सम्मेलन गरी प्रतियोगिता आयोजनाबारे जानकारी दिएको हो । 
सेन्टरका प्रबन्ध निर्देशक केशव थापाका अनुसार प्रतियोगिता साउन १० देखि १२ गतेसम्म फुटसल मैदान भैंसेपाटीमा हुने छ । उज्यालो अनलाइनका पूर्व सहकर्मीसमेत रहेका क्षेत्रीका छोराको पढाइका लागि रकम संकलन गर्न प्रतियोगिता आयोजना गर्न लागिएको हो । नेपाल प्रेस युनियनका सचिवसमेत रहेका पत्रकार क्षेत्रीको दुई महिनाअघि ब्रेन ट्युमरका कारण निधन भएको थियो । ‘खेल क्षेत्रको विकाससँगै पत्रकार क्षेत्रीका छोराको उज्जवल भविष्यका लागि थोरै भए पनि सहयोग हुन्छ भनेर प्रतियोगिता आयोजना गर्न लागिएको हो,’ थापाले पत्रकार सम्मेलनमा भने । 
प्रतियोगितामा प्रथम हुने टिमले २५ हजार रुपैयाँ, दोस्रो हुनेले १५ हजार रुपैयाँ र तेस्रो हुने टिमले १० हजार रुपैयाँ नगद पुरस्कार पाउने आयोजकले जनाएको छ । 
प्रतियोगितामा समावेश हुने टिमले दुई हजार रुपैयाँ प्रवेश शुल्क तिर्नुपर्ने थापाले बता । प्रवेश फारम खुलिसकेको बताउँदै थापाले खेलकुद पत्रकार मञ्चको त्रिपुरेश्वरस्थित कार्यालय र गोलपोष्टको कार्यालय भैंसेपाटीमा फारम पाइने बताए ।
