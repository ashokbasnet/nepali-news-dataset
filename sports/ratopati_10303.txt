प्रतिबन्धपछि पहिलो ग्रान्ड स्लाम उपाधिका लागि भिड्दै सारापोभा

न्युयोर्क । प्रतिबन्धित औषधि प्रयोग गरेको आरोपमा १५ महिनाको प्रतिबन्ध खेपेपछि मारिया सारापोभाले पहिलो ग्रान्ड स्लाम प्रतियोगिता खेल्ने भएकी छिन् । युएस ओपनमा वाइल्ड कार्ड दिएपछि उनले सो प्रतियोगिता खेल्न पाउने भएकी हुन् ।पूर्व विश्व नम्बर १ सारापोभा गत अप्रिलमा नै खेलमा फर्किए पनि उनलाई फ्रेन्च ओपनमा वाइल्डकार्ड दिन अस्वीकार गरिएको थियो ।३० वर्षीया रसियाली खेलाडी विम्बेल्डन खेल्नका लागि योग्य भए पनि घाइते हुँदै प्रतियोगिता खेल्नबाट बञ्चित बनेकी थिइन् ।युएस ओपन अगस्त २८ देखि १० सेप्टेम्बरसम्म आयोजना हुनेछ ।हाल उनी देब्रे हातमा चोटका कारण मैदानबाहिर रहेकी छिन् ।सन् २०१६ को जुनमा डोपिङ प्रकरणमा उनलाई २ वर्ष प्रतिबन्ध लगाइएको थियो । तर, पछि कोर्ट अफ आर्बिट्रेसन फर स्पोर्टमा अपिल गरेपछि त्यसलाई १५ महिनामा झारिएको थियो ।  
