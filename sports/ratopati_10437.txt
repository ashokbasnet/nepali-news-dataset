बार्सिलोनामाथि हाबी हुँदै रियललाई सुपरकपको उपाधि

म्याड्रिड । स्पेनिस सुपर कपको दोस्रो लेगमा बार्सिलोनालाई २–० को जीत निकाल्दै रियल म्याड्रिडले स्पेनिस सुपर कपको उपाधिमाथि कब्जा जमाएको छ । रियलले बार्सिलोनामाथि ५–१ को समग्र जित निकालेको हो ।प्रतिबन्धित स्टार क्रिस्टियानो रोनाल्डो बिना नै मैदानमा उत्रेको रियल आफ्नो चिरप्रतिद्वन्द्वीमाथि खेल अवधिभर हाबी बनेको थियो ।यसअघि पहिलो लेगमा ३–१ को जित निकाल्दा गोल गरेका मार्को असेन्सियोले दोस्रो लेगमा पनि २५ यार्ड टाढाबाट गोल गर्दै रियललाई खेलको चौँथो मिनेटमा नै अग्रता दिलाए ।त्यसपछि करिम बेन्जेमाले मार्सेलोको क्रसमा गोल गर्दै रियलको अग्रता फराकिलो बनाए ।खेलको दोस्रो हाफमा बार्साले केही सुधारिएको प्रदर्शन गरेको थियो । तर, लियोनेल मेस्सी र लुइस सुवरोजको प्रहार पोस्टमा लाग्न पुगेको थियो ।जिनेदिन जिदानले रियलको नेतृत्व सम्हालेको दुई वर्षमा नै क्लबले दुई वटा च्याम्पियन्स लिगको उपाधि, एउटा ला लिगा तथा सुपर कपको उपाधि जित्न सफल भएको छ ।उता, नेयमारलाई गुमाएको बार्सिलोना पछिल्लो समय कमजोर देखिएको छ । बार्सिलोनाले लिभरपुलका फिलिपे काउन्टिन्हो र बोरुसिया डर्टमण्डका ओसमान डेम्बेलेलाई अनुबन्धन गर्ने प्रयास गरे पनि विफल भएको छ । बिहिबार भने बार्सिलोनाले ३.६ करोड पाउण्डमा ब्राजिलियन मिडफिल्डर पाउलिन्होलाई अनुबन्ध गर्नेछ ।  
