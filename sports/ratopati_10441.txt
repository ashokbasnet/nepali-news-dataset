ममाथि अत्याचार भयो : रोनाल्डो

म्याड्रिड । रियल म्याड्रिडका फरवार्ड क्रिस्टियानो रोनाल्डोले आफूमाथि पाँच खेलको प्रतिबन्ध लगाइनु अत्याचार भएको बताएका छन् ।स्पेनिस सुपरकपमा बार्सिलोनाविरुद्ध ३–१ को जीत निकाल्दा रोनाल्डोले रातो कार्ड पाएका थिए । उनलाई दुई पहेँलो कार्डका लागि एक खेल तथा रेफ्रीलाई धकेलेको कारण थप चार खेलमा प्रतिबन्ध लगाइएको थियो । उनले एउटा पहेँलो सर्ट खोले बापत र अर्को डाइभ गरेको आरोपमा पाएका थिए ।३२ वर्षीय खेलाडीले प्रतिबन्धविरुद्ध अपिल गरे पनि त्यसलाई खारेज गरिएको थियो ।रोनाल्डोले बुधबार रातीको भएको सुपरकपको दोस्रो लेग गुमाएका छन् भने अब २० सेप्टेम्बरमा रियल बेटिसविरुद्ध हुने खेलमा मात्र फर्कन पाउनेछन् । यद्यपि, यसबीचमा च्याम्पिन्स लिगका खेलमा भने खेल्न पाउनेछन् ।अपिल खारेज भएपछि इन्सटाग्राममा पोष्ट गर्दै उनले लेखेका छन्, ‘यो अतिशयोक्तिपूर्ण र हास्यास्पद छ । यसलाई अत्याचार भनिन्छ ।’यो रोनाल्डोको करियरको १० औँ रातोकार्ड हो । 
