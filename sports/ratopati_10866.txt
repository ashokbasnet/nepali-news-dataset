विवादास्पद खेलमा आर्सनल स्तब्ध, युनाइटेडको गोल वर्षा जारी

लण्डन । निकै विवादास्पद बनेको खेलमा आर्सनल स्टोक सिटीसँग १–० गोलअन्तरले स्तब्ध बनेको छ । रियल म्याड्रिडका पूर्व विंगर जेसेको एक मात्र गोलको मद्दतले आर्सनललाई स्टोकले हराएको हो ।पेरिस सेन्ट जर्मेनबाट बुधबार मात्र स्टोक भित्रिएका जेसेले खेलको ४७ औँ मिनेटमा निर्णायक गोल गरेका थिए ।आर्सनलका प्रशिक्षक आर्सन वेंगरले भने टोलीको पराजयपछि रेफ्रीको आलोचना गरेका छन् । आर्सनलको एक गोल रद्द गरिएको थियो भने एउटा पेनाल्टीको अपिल खारेज गरिएको थियो ।पहिलो हाफमा हेक्टर बेलेरिनलाई मामे बिराम डियोफले लडाए पनि आर्सनले पेनाल्टी पाएन । त्यस्तै, अलेक्सान्ड्रे लाकाजेटले बराबरी गोल गरे पनि झिनो अन्तरले अफसाइड करार गरिएको थियो ।आर्सनलले सन् २००३–०४ सिजनपछिकै सर्वाधिक ७७.३ प्रतिशत खेलमा नियन्त्रण राखे पनि पराजय टार्न सकेन । हुनतः स्टोकले आफ्नो घरेलु मैदान आर्सनलविरुद्ध खेलिएका पछिल्ला ८ खेलमा एकमा मात्र पराजय बेहोरेको छ । उता, गोलको वर्षा गर्दै म्यान्चेस्टर युनाइटेडले प्रिमियर लिगमा विजयी यात्रा जारी राखेको छ ।स्वान्सी सिटीको घरेलु मैदानमा भएको खेलमा युनाइटेड ४–० गोलअन्तरले विजयी भएको हो । आफ्नो पहिलो खेलमा पनि युनाइटेडले समान अन्तरको जीत निकालेको थियो ।खेलको पहिलो हाफमा दुवै टोलीले आक्रमक खेल प्रस्तुत गरे पनि पहिलो हाफ सकिन लाग्दा एरिक बेलीले युनाइटेडलाई अग्रता दिलाएका थिए ।त्यसपछि युनाइटेडले खेलको अन्त्यतिर ४ मिनेटको अन्तरालमा ३ गोल गरेको थियो ।जसमा रोमेलु लुकाकु, पाउल पोग्बा र एन्थोनी मार्सियालले एक–एक गोल गरे ।११० वर्षमा युनाइटेडले लिगको शुरुवाती दुई खेलमा ४ वा सोभन्दा बढी गोल गरेको यो पहिलो पटक हो । यसअघि यो सफलता चेल्सीले सन् २०१०–११ को सिजनमा हात पारेको थियो ।युनाइटेडले लगातार तेस्रो सिजन आफ्ना शुरुवाती दुई खेल जितेको छ । तर, यसअघिका दुई सिजन नै युनाइटेड शीर्ष चारभन्दा बाहिर रहनुपरेको थियो ।हिजै भएको अन्य खेलमा लिभरपुलले क्रिस्टल प्यालेसमाथि १–० को संघर्षपूर्ण जित निकालेको छ ।खेलको दोस्रो हाफमा साडियो मानेको एक मात्र गोलको मद्दतले लिभरपुल विजयी भएको हो । लिभरपुलले खेलमा पूर्ण नियन्त्रण राखे पनि क्रिस्टल प्यालेसको डिफेन्सलाई चिर्न निकै मिहिनेत गर्नुपरेको थियो ।अन्य खेलमा लेस्टर सिटीले ब्राइटनलाई २–० गोलअन्तरले हरायो भने वार्टफर्डले बोर्नेमाउथलाई समान गोलअन्तरले पराजित गर्यो ।वेस्टब्रोम आल्बियनले बर्नलीलाई १–० ले हराउँदै साउथ ह्याम्पटन वेस्ट ह्यामविरुद्ध ३–२ गोलअन्तरले विजयी बन्यो ।  
