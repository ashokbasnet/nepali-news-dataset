ला लिगा : बार्सिलोना र रियलद्वारा विजयी शुरुवात

बार्सिलोना । शहरमा भएको आतंकवादी हमलापछिको पहिलो खेलमा बार्सिलोनाले रियल बेटिसलाई हराउँदै ला लिगाको नयाँ सिजनमा विजयी शुरुवात गरेको छ । क्याम्प नाउमा भएको खेलको शुरुवातमा दुवै टोलीले आतंकवादी हमलामा ज्यान गुमाउनेहरु प्रति श्रद्धाञ्जली व्यक्त गरेका थिए ।खेलमा बार्सिलोनाका जेरार्ड डेउलोफेउ नायक बने । उनको क्रसलाई अलिन टोस्काले आफ्नै पोष्टमा छिराएपछि बार्सिलोनाले अग्रता लिएको थियो । लगत्तै उनकै पासमा सर्जी रोबर्टोले दोस्रो गोल गरे ।चिरप्रतिद्वन्द्वी रियल म्याड्रिडसँग ५–१ ले पराजित भएपछि बार्सिलोनालाई यो जीत निकै आवश्यक थियो ।नेयमार पीएसजी गएपछि तथा लुइस सुवरोज घाइते भएपछि एक्लै बनेका लियोनेल मेस्सीको तीनवटा प्रहार पोष्टमा लागेको थियो । उनी ३५० औँ ला लिगाको गोल पछ्याइरहेका छन् ।उता, स्टार खेलाडी क्रिस्टियानो रोनाल्डोबिना नै मैदानमा उत्रेको रियल म्याड्रिडले डिपोर्टिभो ला कोरुनालाई ३–० पराजित गरेको छ । यद्यपि, रियलले कप्तान सर्जिलो रामोशलाई भने रातो कार्ड खाँदै गुमाउनु परेको छ । रामोशले इन्जुरी समयमा रातो कार्ड पाएका थिए ।रोनाल्डो प्रतिबन्धमा परेपछि गेराथ बेलले रियललाई खेलको २० औँ मिनेटमा अग्रता दिलाएका थिए । त्यस लगत्तै कासिमेरोले रियलको अग्रता दोब्बर बनाए । खेलको दोस्रो हाफमा बेलले टोनी क्रुसलाई गोलको अवसर सृजना गरे ।खेलको अन्त्यतिर केलर नाभासले फ्लोरिन एन्डोनेको पेनाल्टी रोकेका थिए ।तर, कप्तान रामोशले फाबिन स्कारको अनुहारमा आक्रमण गरेपछि उनले दोस्रो पहेँलो कार्ड खाँदै मैदान छाड्न परेको थियो । ३१ वर्षीय रामाशले रियलको करियरमा २३ पटक रातो कार्ड खाएका छन् । ला लिगामा मात्र उनले १८ पटक रातो कार्ड खाएका छन् । सेभियाका पूर्व डिफेन्डर पाबलो अल्फारो र रियल जारागोजाका ह्याभी एक्वाडोसँगै उनको यो रेकर्ड पनि हो ।  
