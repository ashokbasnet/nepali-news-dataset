घरेलु डेब्युमा नेयमारको दुई गोल, पीएसजी शीर्ष स्थानमा

पेरिस । घरेलु मैदानमा डेब्यु गर्दै नेयमारले दुई गोल गरेपछि पेरिस सेन्ट जर्मेनले टुलोसेविरुद्ध सहज जित निकालेको छ । १० खेलाडीमा सिमित भएर पनि ६–२ को जित निकाल्दै पीएसजीले लिग वानमा अपराजित यात्रा कायम राख्न सफल भएको हो ।खेलको ६९ औँ मिनेटमा मार्को भेराटीलाई रातो कार्ड खाएर गुमाउँदै १० खेलाडीमा सिमित भए पनि पीएसजीले त्यसपछि थप चार गोल गर्न सफल भएको थियो ।खेलमा अग्रता भने पाहुना टोलीले लिएको थियो । म्याक्स ग्राडेलले खेलको १८ औँ मिनेटमा गोल गर्दै टुलोसेलाई अग्रता दिलाएका थिए ।तर, विश्व किर्तिमानी रकममा पीएसजी भित्रिएका नेयमारले खेलको ३१ औँ मिनेटमा गोल गर्दै टोलीलाई बराबरीमा ल्याए । त्यसपछि एड्रियान रोबर्टले गोल गर्दै पीएसजीलाई अग्रता दिलाए ।खेलको दोस्रो हाफमा भेराटीले रातो कार्ड खाएपछि एडिसन कभानी, ह्याभियर पास्टोरी र ल्याभिन कुरजावाले एक–एक गोल थपे ।यसबीचमा थियागो सिल्भाले एक आत्मघाती गोल गरे भने नेयमारले इन्जुरी समयमा अर्को गोल थपे ।जीतसँगै पीएजसी लिगको शीर्ष स्थानमा पुगेको छ । तीन खेलपछि मोनाको र सेन्ट इटिने पनि अपराजित रहे पनि गोलअन्तरको आधार पीएसजी शीर्ष स्थानमा रहन सफल भएको हो ।  
