ह्याकरको खुलासा : सन् २०१० को विश्वकपमा प्रतिबन्धित औषधि प्रयोग गर्ने खेलाडीको नाम सार्वजनिक

लण्डन । सन् २०१० को विश्वकपमा प्रतिबन्धित औषधी प्रयोग गर्न दिइएका फुटबल खेलाडीहरुको नाम फ्यान्सी बियर नाम गरेका ह्याकरले सार्वजनिक गरेको छ ।दक्षिण अफ्रिकामा भएको प्रतियोगितामा २५ जना खेलाडीहरुलाई थेरापेटिक युज एक्जेम्सनस् दिइएको ह्याकरहरुको दाबी छ । थेरापेटिक युज एक्जेम्सनस् भन्नाले खेलाडीहरुलाई विशेष स्वास्थ्य स्थितिका कारण प्रतिबन्धित औषधि प्रयोग गर्न छुट दिइनु हो ।यसरी छुट पाउने खेलाडीहरुमा पूर्व प्रिमियर लिग खेलाडी कार्लोस टेभेज, डर्क क्युट र गब्रियल हाइन्ज रहेका छन् ।  रसियन समूहले सार्वजनिक गरेको दस्तावेजमा सन् २०१५ मा १६० खेलाडीहरु ड्रग टेस्टमा फेल भएको जनाइएको छ ।चारवटा असफल परिक्षण बेलायतको एन्टी डोपिङमा दर्ता भएको थियो । तीन जना खेलाडीहरुमा कोकेन र एक जनामा एक्सटासी पाइएको थियो ।फ्यान्सी बियरले यसअघि खेलाडीहरुको मेडिकल रेकर्ड सार्वजनिक गरेको थियो ।फ्यान्सी बियरले गत वर्षको १३ सेप्टेम्बरमा विश्व डोपिङ एजेन्सी (वाडा) को दस्तावेज ह्याक गरेको थियो । त्यसयता ह्याकरहरुले खेलाडीहरुको मेडिकल डिटेल सार्वजनिक गर्दै आइरहेको छ ।   
