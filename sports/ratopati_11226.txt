क्रिकेट सङ्घ क्यानको विशेष साधारणसभा सम्पन्न

काठमाडौँ – प्रस्तावित नयाँ विधानमाथि छलफल गर्न नेपाल क्रिकेट सङ्घ क्यानको विशेष साधारणसभा सकिएको छ ।सो सभाको उद्घाटनगर्दै युवा तथा खेलकुदमन्त्री राजेन्द्रकुमार केसीले क्यानमा देखिएको विवाद सुल्झाउनुपर्नेमा जोड दिँदै क्यान गठन गरेर क्रिकेट खेलको विकासमा लाग्न सम्बन्धित पक्षलाई आग्रह गरेका थिए ।  अन्तर्राष्ट्रिय क्रिकेट परिषद् (आईसीसी) ले तयार पारेको परिमार्जित विधान पारित गराउने उद्देश्यले उक्त साधारणसभा बोलाइएको हो । क्यान विवाद समाधानका लागि आईसीसीले गत वर्ष विनयराज पाण्डेसहित खेलकुद मन्त्रालय, राष्ट्रिय खेलकुद परिषद्का सदस्य तथा निर्वाचित क्यानका वर्तमान अध्यक्ष चतुरबहादुर चन्द र महासचिव अशोकनाथ प्याकुरेल सदस्य रहेको सल्लाहकार समिति बनाएको थियो । समितिले गत महिना क्यानको परिमार्जित विधान आईसीसीसमक्ष पेश गरेको थियो । त्यसपछि आईसीसीका उपाध्यक्ष इमरान ख्वाजा र प्रतिनिधि अमर शेखको उपस्थितिमा बसेको सल्लाहकार समितिको बैठकले निर्वाचित समितिलाई एक महिनाभित्र साधारणसभा बोलाएर क्यानको परिमार्जित विधान अनुमोदन गर्न निर्देशनसमेत दिएको थियो ।  केही विषयमा संसोधन सहित विधान पारित गरेको बताइएको छ ।  
