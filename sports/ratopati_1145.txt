एक सर्तमा रोनाल्डो रियलमा नै रहने

म्याड्रिड – पछिल्लो सप्ताह पोर्चुगलका स्टार चर्चामा रहे । भर्खरै मात्र क्लबलाई किर्तिमानी १२ औँ च्याम्पियन्स लिग उपाधि दिलाएका रोनाल्डोले क्लब छाड्न चाहेको समाचारले धेरैलाई स्तब्ध बनायो ।कर छली प्रकरणमा मुछिएपछि रुष्ट बनेका रोनाल्डोले स्पेन नफर्कने ‘मुड’ बनाएको खबर छापिएको थियो ।यस विषयमा रोनाल्डो आफैले भने केही बोलेका छैनन् । तर, विभिन्न अन्तर्राष्ट्रिय माध्यमले रोनाल्डो निकट स्रोतलाई उल्लेख गर्दै प्राथमिकताका साथ छापेको थियो ।पछिल्लो रिपोर्टका अनुसार रोनाल्डोले क्लबमा पुनः फर्कन एक सर्त रियल म्याड्रिड सामु राखेका छन् ।डेली मिररमा छापिएको समाचार अनुसार रोनाल्डोले क्लबसामु आफूले तिर्न बाँकी रहेको भनिएको १४.७ मिलियन युरो क्बलले तिर्न माग गरेका छन् ।यता, मार्काका अनुसार प्रशिक्षक जिनेदिन जिदानले रोनाल्डोलाई फोन गरेर रियलमा नै रहन आग्रह गरेका छन् । त्यस्तै कप्तान सर्जियो रामोशले पनि रोनाल्डोलाई क्लबमा नै रहन सुझाव दिएका छन् ।उता, रियलले क्लब छाड्ने चर्चा भएपछि विभिन्न क्लबहरुले रोनाल्डोलाई भित्र्याउने तयारी गरेका छन् ।मिडिया रिपोर्टका अनुसार पेरिस सेन्ट जर्मेन रियलका स्टार फरवार्डलाई भित्र्याउन १४० मिलियन युरो तिर्न तयार रहेको छ । क्लबले रोनाल्डोको एजेन्ट जर्ज मेन्डेससँगको कुराकानीमा रोनाल्डोले माग गर्ने वार्षिक ३० मिलियन युरो तलब पनि तिर्न तयार रहेको बताएको छ ।उता म्यान्चेस्टर सिटी र म्यान्चेस्टर युनाइटेडले पनि उनको स्थितिलाई नजिकबाट नियाली रहेको बताइएको छ ।
