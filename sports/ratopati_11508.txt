डेम्बेलेलाई किर्तिमानी रकममा भित्र्याउने नजिक बार्सिलोना

बार्सिलोना । स्पेनिस क्लब बार्सिलोनाले फ्रान्सका युवा खेलाडी ओसमान डेम्बेलेलाई भित्र्याउन जर्मन क्लब बोरुसिया डर्टमण्डसँग सैद्धान्तिक सहमति गरेको छ । बेलायती अनलाइन गार्जियनका अनुसार डेम्बेले १५ करोड युरोमा बार्सिलोना भित्र्ने छन् । यसो भए उनी विश्वकै दोस्रो महंगो खेलाडी बन्नेछन् ।बार्सिलोनाले यसअघि नै डेम्बेलेलाई भित्र्याउने प्रयास गरे पनि गत अगस्त १० देखि कुनै पनि कुरा अघि बढ्न सकेको थिएन । बार्सिलोनाले १० करोड युरोभन्दामाथिको अफर गरे पनि डर्टमण्डले १५ करोड युरोभन्दा कम रकम स्वीकार नगर्ने बताएपछि छलफलअघि बढ्न सकेको थिएन । यस घटनापछि डेम्बेले डर्टमण्डको ट्रेनिङमा समेत अनुपस्थित भएका थिए ।गत सिजन डर्टमण्डले योभन्दा दश गुणा कम रकममा डेम्बेलेलाई रेनेसबाट अनुबन्ध गरेको थियो ।अनलाइनका अनुसार लिभरपुलका फिलिपे काउन्टिन्होलाई किन्न चौँथो प्रयास गर्ने वा नगर्नेबारे छलफलपछि बार्सिलोनाले फ्रान्सका युवा खेलाडीलाई भित्र्याउने निर्णय गरेको थियो ।२० वर्षीय खेलाडीका लागि बार्सिलोनाले १२ करोड युरो र थप ३ करोड युरो तिर्ने सहमति भएको बार्सिलोनाका एक प्रवक्ताले मुन्डो डिपोर्टिभोलाई जानकारी दिएको समाचारमा उल्लेख छ ।
