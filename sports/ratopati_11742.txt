युनाइटेडको विजयी यात्रा जारी

म्यान्चेस्टर । सब्सटिच्युड मार्कस रासफोर्ड र मारुयन फेलानीको गोलको मद्दतले लेस्टर सिटीलाई हराउँदै प्रिमियर लिगमा आफ्नो पकड बलियो बनाएको छ ।जोसे मोरिन्होको टोलीले लेस्टरमाथि खेलको शुरुवातदेखि लेस्टरमाथि दबाब राखेपनि उनीहरुको डिफेन्सलाई तोड्न खेलको ७० औँ मिनेटसम्म पर्खनु परेको थियो ।दुई गोल गर्नअघि रोमेलु लुकाकुले दोस्रो हाफमा पेनाल्टीबाट गोल गर्न चुकेका थिए ।अतिरिक्त खेलाडीको रुपमा मैदान छिरेको ३ मिनेटपछि नै रासफोर्डले हेनेरिक मिखितारिनको क्रसमा गोल गर्दै युनाइटेडलाई अग्रता दिलाए । त्यसपछि फेलानीले जेसे लिन्डगार्डको प्रहारलाई डाइभर्ट गर्दै अग्रता दोब्बर बनाए ।तीन खेलपछि तीनवटै जीत निकाल्ने युनाइटेड एक्लो टोली बनेको छ । तीन खेलमा युनाइटेडले एक गोल पनि खाएको छैन ।पछिल्ला ३१ खेलमा युनाइटेड ओल्ट ट्राफोडमा अपराजित रहेको छ ।उता, म्यान्चेस्टर सिटीले पनि निकै रोमाञ्चक बनेको खेलमा बोर्नेमाउथलाई पराजित गरेको छ ।खेलको ९७ ओँ मिनेटमा गोल गर्दै राहिम स्टर्लिङले सिटीलाई संघर्षपूर्ण जीत दिलाएका हुन् ।तर, गोलको खुसियाली मनाउने क्रममा दोस्रो कार्ड खाँदै उनले मैदान छाड्नुपरेको थियो ।यसअघि खेलको १३ औँ मिनेटमा चार्ली ड्यानियलले गोल गर्दै बोर्नेमाउथलाई अग्रता दिलाएका थिए । तर, ८ मिनेटपछि नै ग्याब्रियल जिजसले खेल बराबरीमा ल्याएका थिए ।उता, यस सिजनको सप्राइज टोली हडर्सफिल्ड टाउनले साउथह्याम्पटनलाई गोलरहित बराबरीमा रोक्दै दोस्रो स्थानमा कायम रहेको छ ।न्युक्यासलले वेस्ट ह्यामलाई ३–० गोलअन्तरले पराजित गर्यो भने स्वान्सीले क्रिस्टल प्यालेसलाई २–० ले हरायो ।
