मेस्सीको किर्तिमानसँगै बार्सिलोनाको दोस्रो जीत

बार्सिलोना । लियोनेल मेस्सीको दुई गोलको मद्दतले बार्सिलोनाले आलाभेसलाई पराजित गर्दै ला लिगामा शत प्रतिशत नतिजा कायम राखेको छ ।अर्जेन्टिनी खेलाडीको पहिलो हाफको पेनाल्टी आलाभेसका गोलकिपर फर्नान्डो पाचेकोले बचाउ गरेका थिए ।खेलको दोस्रो हाफको शुरुवातसँगै उनले बार्सिलोनालाई अग्रता दिलाएका थिए भने ६६ औँ मिनेटमा अग्रता दोब्बर बनाएका थिए ।उनले ह्याट्रिक पूरा गर्ने अवसर पाए पनि २० यार्ड टाढाबाट गरेको प्रहार पोष्टमा लाग्न पुगेको थियो ।उनले योसँगै क्लबका लागि किर्तिमानी ३५१ गोल पूरा गरेका थिए । अब एक खेलाडीले युरोपको शीर्ष पाँच लिगमा गर्ड मुलरले बनाएकोे ३६५ गोलको किर्तिमानबाट मात्र १४ गोल टाढा गरेका छन् ।खेलमा बार्सिलोनाले यस सिजन अनुबन्ध गरेका पाउलिन्होले पनि डेब्यु गरेका थिए ।२ खेलपछि ६ अंकसहित बार्सा लिगको दोस्रो स्थानमा रहेको छ ।शीर्ष स्थानमा रियल सोसिडाड समानअंक सहित रहेको छ ।हिजै भएको अन्य खेलमा एथ्लेटिको म्याड्रिडले लास पालमासलाई ५–१ गोलअन्तरले हराउँदै लिगको पहिलो जीत निकालेको छ ।एथ्लेटिकोलाई जित दिलाउन कोकेले दुई तथा एन्जल कोरेया, यानिक कारास्को र थोमास पार्टलेले एक–एक गोल गरे ।पालमासका लागि एक मात्र गोल जोनाथन कालेरीले गरे ।यता, जिरोनाले मालागालाई १–० ले गोल अन्तरले पराजित गर्यो भने लेभान्ते डिपोर्टिभोसँग २–२ को बराबरीमा रोकिएको छ ।
