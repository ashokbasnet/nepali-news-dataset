लिभरपुलसँग आर्सनलको लज्जास्पद पराजय

लण्डन । लिभरपुलले उत्कृष्ट आक्रामक खेल प्रदर्शन गर्दा आर्सनल ४–० को लज्जास्पद पराजय बेहोर्न बाध्य बनेको छ ।प्रिमियर लिग अन्तर्गत आइतबार भएको खेलमा आर्सन वेंगरले आश्चर्यजनकरुपमा नयाँ अनुबन्ध गरिएका अलेक्सान्डर लाकाजेटलाई बेन्चमा राखेका थिए । यता टोली भने लिभरपुलको तीव्र गतिको खेलसामु नतमस्तक बनेको थियो ।खेलको १७ औँ मिनेटमा जो गोमेजको क्रसमा रोबर्टो फर्मिन्होले गोल गर्दै लिभरपुललाई अग्रता दिलाएका थिए ।त्यसपछि साडियो मानेले लिभरपुलको अग्रता दोब्बर बनाए भने मोहमद शलाहले खेलको ५७ औँ मिनेटमा स्कोर ३–० पुर्याए ।खेलको अन्त्यतिर ड्यानियल स्टरिजले अर्को गोल थपे ।लिभरपुलले सन् २०१३ पछि घरेलु मैदानमा खेलिएका लगातार चार खेलमा गोल नखाएको यो पहिलो अवसर हो ।यता, सन् २०१५ मा साउथह्याम्पटकसँग ४–० ले पराजित भएयता आर्सनलको यो सबैभन्दा ठूलो हार हो । पराजयसँगै आर्सनलले तीन खेलमध्ये दुई खेल हार्न पुगेको छ ।यो सिजन सबैभन्दा धेरै गोल खाने टोलीमा आर्सनल (८) वेस्टह्याम (१०) पछि दोस्रो स्थानमा रहेको छ ।अझ यो खेलमा आर्सनलको एउटा पनि प्रहार विपक्षीको पोष्टमा हुन सकेन । तथ्याङ्कमा हेर्दा आर्सनलले घरेलु मैदानबाहिर खेलिएका पछिल्ला १४ खेल मध्ये ९ मा हार बेहोरेको छ ।जितसँगै लिभरपुल ७ अंकसहित लिगको दोस्रो स्थानमा उक्लेको छ भने आर्सनल मात्र ३ अंकसहित लिगको १६ औँ स्थानमा सिमित बनेको छ ।लिभरपुलले अब म्यान्चेस्टर सिटीको सामना गर्नेछ भने आर्सनलले बोर्नेमाउथको आतिथ्य गर्नेछ ।
