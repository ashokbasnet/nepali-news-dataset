चेल्सीको जीतमा अल्भारो मोराटाको किर्तिमान

लण्डन । यस सिजन रियल म्याड्रिडबाट चेल्सी भित्रिएका अल्भारो मोराटाले प्रिमियर लिगमा तीन खेलपछि नै किर्तिमान बनाउन सफल भएका छन् ।५.८ करोड पाउण्डमा रियलबाट स्टाम्फोर्ड ब्रिजमा आएका मोराटाले प्रिमियर लिगमा घरेलु मैदानमा खेलिएका दुवै खेलमा गोल गरेका छन् ।यति मात्र होइन उनले दुवै खेलमा गोलको अवसर पनि सृजना गरेका छन् ।योसँगै उनले नयाँ किर्तिमान बनाएका छन् । यसअघि कुनै पनि खेलाडीले घरेलु मैदानमा खेलिएका आफ्ना शुरुवाती दुई खेलमा गोल र एसिस्ट गर्न सकेका थिएनन् ।पहिलो खेलमा बर्नलीविरुद्ध ३–२ को हार बेहोर्ने क्रममा स्पेनिस फरवार्ड बेन्चबाट आएर गोल गर्नका साथै डेभिड लुइजका लागि गोलको अवसर सृजना गरेका थिए ।आइतबार एभर्टनविरुद्धको खेलमा उनले पुनः गोल गर्नका साथै सिसेक फाब्रिगासका लागि गोलको अवसर सृजना गरेका थिए । हिजै भएका अन्य खेलमा वेस्ट ब्रोम स्टोक सिटीसँग र टोटनहम हटस्पर्स बर्नलीसँग समान १–१ को बराबरीमा रोकिएको थियो ।
