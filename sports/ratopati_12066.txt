चेल्सीले आर्सनलका मिडफिल्डर च्याम्बरलिनलाई अनुबन्ध गर्ने

लण्डन । आर्सनलका मिडफिल्डर एलेक्स ओक्सालेड च्याम्बर्लिन प्रिमियर लिग च्याम्पियन चेल्सीसँग अनुबन्धको नजिक पुगेका छन् ।२४ वर्षीय ओक्सालेड च्याम्बर्लिनले आर्सनलसँग नया करार गर्न अस्वीकार गरेका छन् । उनको करार अर्को वर्ष सकिँदैछ ।चेल्सीले यस विषयमा प्रतिक्रिया दिन नमाने पनि दुई क्लबबीच स्थानान्तरणका लागि सहमति भइसकेको छ ।करिब ३.५ करोड पाउण्डमा च्याम्बर्लिन चेल्सी भित्रने बेलायती मिडियाहरुले उल्लेख छ ।अन्तर्राष्ट्रिय ब्रेक भएको कारण इंग्ल्याण्डको क्याम्पमा उनको मेडिकल हुने बताइएको छ ।च्याम्बर्लिनले गनर्सका लागि यो सिजन सबै खेलमा शुरुवात गरेका छन् ।सन् २०११ को अगस्तमा साउथह्याम्पटनबाट आर्सनल आए यता उनले क्लबका लागि १९८ खेल खेलेका छन् ।चेल्सीका लागि उनी यस सिजन पाँचौ अनुबन्ध हुनेछन् । चेल्सीले यसअघि अल्भारो मोराटा, विली काबालेरो, एन्टोनियो रुडिगर र टिमायु बाकायोकोलाई अनुबन्ध गरेको थियो ।चेल्सीका प्रशिक्षक एन्टोनियो कोन्टेले बिहिबार ट्रान्सफर विन्डो बन्द हुन अघि अझ केही खेलाडी भित्र्याउने इच्छा जनाएका छन् ।  
