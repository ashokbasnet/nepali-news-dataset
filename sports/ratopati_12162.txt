लियोनको ६ विकेटले अस्ट्रेलिया बलियो स्थितिमा

ढाका । न्याथन लियोनले ६ विकेट लिनुका साथै ओपनर डेभिड वार्नरले अर्धशतक बनाएपछि बंगादेशविरुद्धको पहिलो टेस्टमा अस्ट्रेलिया बलियो स्थितिमा पुगेको छ । तेस्रो दिनको खेल समाप्त हुँदा जीतको लागि २६५ रनको लक्ष्य पाएको अस्ट्रेलियाले २ विकेटको क्षतिमा १०९ रन बनाएको छ ।ओपनर म्याट रेनस र उसमान ख्वाजालाई सस्तोमा गुमाए पनि डेभिड वार्नरले नटआउट रहँदै आक्रामक ७५ रन बनाए । यसक्रममा उनले ११ चौका र १ छक्का हिर्काए । कप्तान स्टिभ स्मिथ २५ रन बनाएर उनको साथ दिइरहेका छन् ।यसअघि लियोनको उत्कृष्ट बलिङपछि बंगलादेश आफ्नो दोस्रो इनिङमा २२१ रनमा सिमित बनेको थियो । लियोनले ३४.३ ओभर बलिङ गर्दै ८२ रन खर्चेर बंगलादेशका ६ ब्याटसम्यानलाई शिकार बनाए ।बंगलादेशका लागि ओपनर तमिम इकबालले सर्वाधिक ७८ रन बनाए भने कप्तान मुसफिकर रहिमले ४१ रनको योगदान दिए ।बंगलादेशले पहिलो इनिङमा २६० रन बनाएको थियो भने अस्ट्रेलियाले २१७ रन बनाएको थियो ।
