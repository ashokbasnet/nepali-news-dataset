१७ वर्षपछि इंग्ल्याण्डको भूमिमा वेस्ट इन्डिजको जीत

हेडिङ्ली । निकै रोमाञ्चक बनेको खेलमा वेस्ट इन्डिजले ३ सय २२ रनको लक्ष्य पछ्याउँदै इंग्ल्याण्डको भूमिमा १७ वर्षपछि टेस्ट म्याच जित्न सफल भएको छ । दोस्रो टेस्टमा वेस्ट इन्डिज ५ विकेटले विजयी भएको हो ।शाइ होपले नट आउट रहँदै ११८ रन तथा ओपनर केभिन ब्राथवेटले ९५ रन बनाएपछि वेस्ट इन्डिजले अन्तिम दिन जीत निकाल्न सफल भयो । होपले २११ बलमा १४ चौकासहित सो रन बनाए । उनले नै विजयी रन हिर्काएका थिए ।उता, पहिलो इनिङमा शतक बनाएका ब्राथवेट मोइन अलीको बलमा क्याच आउट भएपछि लगातार दोस्रो शतक बनाउन पाँच रनले चुके ।होपलाई जर्मेन ब्लाकवुडले ४१ रन बनाउँदै राम्रो साथ दिए ।पहिलो टेस्टमा इनिङ अन्तरले पराजित भएको वेस्ट इन्डिजका लागि अन्तिम दिनको खेल शुरुवात हुँदा जीत निकै टाढा थियो । उसलाई जीतका लागि अझै ३ सय १७ रन आवश्यक थियो । तर, वेस्ट इन्डिजले चौथोँ इनिङमा २० औँ ठूलो रन पछ्याउँदै टेस्ट श्रृंखला १–१ को बराबरी गर्न सफल रह्यो ।यसअघि इंग्ल्याण्डले दोस्रो इनिङमा ८ विकेटको क्षतिमा ४ सय ९० रन बनाउँदै इनिङ समाप्तिको घोषणा गर्दै टेस्ट म्याचमा जितहारको विकल्प खुला गरेको थियो ।पहिलो इनिङमा २५८ रनमा सिमित बनेको इंग्ल्याण्डले दोस्रो इनिङमा सुधारिएको खेल प्रदर्शन गरेको थियो ।  
