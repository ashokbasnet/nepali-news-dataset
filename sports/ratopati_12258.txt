रोमाञ्चक खेलमा अस्ट्रेलियालाई पराजित गर्दै बंगलादेशले रच्यो नयाँ इतिहास

ढाका । बंगलादेशले अस्ट्रेलियाविरुद्ध इतिहासमा पहिलो पटक जीत दर्ता गरेको छ । ढाकामा जारी पहिलो टेस्टमा बंगलादेशले २० रनको रोमाञ्चक जीत हासिल गरेको हो ।जीतका लागि २६५ रनको लक्ष्य पाएको अस्ट्रेलिया मात्र २४४ रनमा सिमित बन्दै हार बेहोर्न पुग्यो । चौँथो दिनको खेल २ विकेटको क्षतिमा १०९ रनको स्थितिमा शुरुवात गरेको अस्ट्रेलियाले डेभिड वार्नरको शतकको मद्दतले १५८ रनसम्म पुर्याए पनि त्यसपछि लगातार विकेट गुमाउन पुग्यो ।वार्नर ११२ रन बनाएर आउट भएपछि अस्ट्रेलियाली पारीको पतन शुरु भएको थियो । अस्ट्रेलियालाई सस्तोमा समेट्न प्लेयर अफ द म्याच शाकिब अल हसनले ५ तथा तइजुल इस्लामले ३ विकेट लिए ।खेलको अन्त्यतिर प्याट कमिन्सले ३३ रन तथा नाथन लियोनले १२ रन बनाउँदै अस्ट्रेलियालाई जीतको झिनो आशा दिलाए पनि जीत दिलाउन सकेनन् ।हसनले खेलमा १२ विकेट लिँदै ८९ रनको योगदान दिए ।अब दोस्रो टेस्ट सेप्टेम्बर ४ बाट चितागोङमा हुनेछ ।
