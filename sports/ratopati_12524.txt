विश्वकप छनौट : ब्राजिलको विजयी यात्रा जारी, अर्जेन्टिना रोकियो

रियो । बार्सिलोनाले अनुबन्ध गर्न खोजिरहेका फिलिपे काउन्टिन्होले अतिरिक्त खेलाडीको रुपमा मैदान छिरेर गोल गरेपछि दक्षिण अमेरिकी विश्वकप छनौटमा ब्राजिलले इक्वेडरलाई २–० गोल अन्तरले पराजित गर्न सफल भएको छ ।यस सिजन लिभरपुलका लागि बिरामी रहँदै एक खेल पनि नखेलेका काउन्टिन्होले खेलको ७६ औँ मिनेटमा ग्याब्रियल जिससको पासमा गोल गरे । त्यसअघि पाउलिन्होले खेलको ६९ औँ मिनेटमा विलायनको पासमा ब्राजिललाई अग्रता दिलाएका थिए ।अर्को वर्ष रसिया हुने विश्वकपमा स्थान पक्का गरेको ब्राजिलले शीर्ष स्थानमा पकड बलियो बनाएको छ । १५ खेलपछि ब्राजिलको ३६ अंक रहेको छ । दोस्रो स्थानमा रहेको कोलम्बिया २५ अंकमा सिमित रहेको छ ।कोलम्बिया भेनेजुएलासँग गोलरहित बराबरीमा रोकियो भने अर्को दाबेदार अर्जेन्टिना उरुग्वेसँग रोकियो । चिली पराजित हुँदा अर्जेन्टिनाले अंक तालिकामा उसलाई उछिन्ने मौका गुमायो ।अर्जेन्टिना समूहको पाँचौ स्थानमा सिमित रहेको छ ।चिली भने पारग्वेसँग ३–० ले स्तब्ध हुनपुग्यो ।
