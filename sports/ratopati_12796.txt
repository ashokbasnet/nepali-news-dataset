इटालीको अपराजित यात्रा अन्त्य, इस्को नायक बन्दा स्पेन विश्वकप छनौट नजिक

म्याड्रिड । इस्कोको दुई गोलको मद्दतले इटालीलाई हराउँदै स्पेन समूह जीबाट विश्वकप छनौटमा महत्वपूर्ण कदम चालेको छ । स्यान्टियागो बर्नेबाउमा भएको खेलमा रियल म्याड्रिडका प्लेमेकरले खेलको १३ औँ मिनेटमा फ्रिकिक मार्फत गोल गर्दै स्पेनलाई अग्रता दिलाए ।त्यसपछि पहिलो हाफको खेल सकिन लाग्दा स्पेनको अग्रता दोब्बर बनाए ।दोस्रो हाफमा चेल्सीका स्ट्राइकर अल्भारो मोराटाले सर्जियो रामोशको क्रसमा गोल गर्दै स्पेनलाई ३–० को जित दिलाए ।योसँगै इटालीको छनौट खेलमा ५६ खेलको अपराजित यात्रा रोकिएको छ । सन् २००६ देखि कुनै पनि छनौट खेल नहारेको इटाली स्पेनभन्दा ३ अंकले पछि परेको छ । गोलअन्तरमा पनि इटाली स्पेनभन्दा निकै पछि रहेको छ ।समूह चरणबाट विजेताहरु मात्र विश्वकपका लागि सिधै छनौट हुनेछन् भने दोस्रो हुने ८ वटा उत्कृष्ट टोली प्लेअफबाट गुज्रनुपर्नेछ ।इटाली तेस्रो स्थानमा रहेको अल्बानियाभन्दा ४ अंकले अघि रहेको छ । उसले पनि लिच्टेन्सटिनलाई २–० ले हरायो ।समूहकै अर्को खेलमा मेसेडोनियालाई इजरायललाई १–० ले पराजित गर्यो ।    
