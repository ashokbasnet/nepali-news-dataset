‘धोनी अझै सिद्धिएका छैनन्’

कोलम्बो । भारतीय क्रिकेट टोलीका प्रमुख प्रशिक्षक रवि शास्त्रीले महेन्द्र सिंह धोनीको भविष्य खतरामा रहेको समाचारलाई खण्डन गर्दै धोनीमा खेल बाँकी रहेको बताएका छन् ।‘धोनी अझ आधा पनि नसकिएको’ बताउँदै शास्त्रीले उनी अझै सन् २०१९ को विश्वकपका लागि व्यवस्थापनको योजनाभित्र रहेको बताएका हुन् । श्रीलंकासँगको एकदिवसीय श्रृंखलामा धोनी उत्कृष्ट लयमा देखिएका छन् । तीन खेलमा उनले अविजित रहँदै ४५, ६७ र ४९ रन बनाएका छन् । श्रृंखलाकै दौरानले आफ्नो ३ सयौँ एकदिवसीय खेल पनि पूरा गरेका छन् ।शास्त्रीले अर्को वर्षको विश्वकपलाई लक्षित गरेर टोलीमा फेरबदल र परिक्षणको प्रक्रिया जारी रहे पनि धोनी टोलीको योजनामा नै रहने स्पष्ट पारे । ‘धोनीको टिममा ठूलो प्रभाव छ । उनी ‘लिभिङ लिजेन्ड’ हुन्,’ उनले भने, ‘उनी कुनै पनि पक्षबाट सिद्धिएका छैनन् अझ आधा पनि सिद्धिएका छैनन् । यदी कसैले त्यस्तो सोच्छ भने उनीहरु गलत छन् ।’शास्त्रीले धोनीको ब्याटिङको प्रशंसा गर्नुका साथै उनी देशकै सबैभन्दा उत्कृष्ट विकेट किपर भएको बताए ।‘टोलीमा खेलाडीहरु कसरी छानिन्छन् ? जब उनीहरु राम्रो हुन्छन् र अहिले धोनी सिमित ओभरको खेलमा देशकै उत्कृष्ट विकेटकिपर हुन् । उनको ब्याटिङको त झन् कुरै छाडिदिँऔ । उनले धेरै लामो समयदेखि खेलिरहेका छन् भन्दैमा उनलाई प्रतिस्थापन गर्न खोज्ने ?,’ शास्त्रीले प्रश्न गरे ।
