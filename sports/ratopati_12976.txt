मेस्सीको छायाँबाट नेयमार निस्कनु सही : पेले

रियो । ब्राजिलका महान खेलाडी पेलेले बार्सिलोनामा लियोनेल मेस्सीको छाँयाबाट निस्केर पेरिस सेन्ट जर्मेन जाने नेयमारको निर्णय सही भएको बताएका छन् ।गत अगस्तमा नेयमार बार्सिलोनाबाट पीएसजी विश्वकिर्तिमानी २२.२ करोड युरोमा अनुबन्ध भएका थिए । उनी अहिले विश्वकै सबैभन्दा महंगो खेलाडी बनेका छन् ।२५ वर्षीय खेलाडी पेरिस पुगेर उत्कृष्ट खेल प्रदर्शन गरिरहेका छन् । उनले यस क्रममा ३ गोल तथा सोही संख्यामा नै एसिस्ट गरेका छन् ।सर्वकालिन महान् खेलाडी पेलेले मार्कासँग कुरा गर्दै भने, ‘अहिले उनी ब्राजिलका उत्कृष्ट खेलाडी हुन् । मलाई लाग्छ उनको निर्णय सही हो किनभने बार्सिलोनामा मेस्सीसँग उनको प्रतिस्पर्धा ठूलो थियो ।’नेयमारका लागि आफ्नो क्षमता देखाउन यो ठूलो अवसर भएको बताउँदै पेलेले थप जिम्मेवारी निभाउन नसक्नु कहिलेकाहीँ खतरनाक पनि हुनसक्ने बताए ।नेयमार बालोन डि’ओर जित्ने ब्राजिलियन खेलाडीको सूचीमा पर्लान् कि नपर्लान् भन्ने प्रश्नमा उनले यसमा कुनै शंका नभएको बताए ।नेयमार यतिबेला ब्राजिलका लागि विश्वकप छनौट खेल खेलिरहेका छन् । ब्राजिलले अर्को वर्ष हुने प्रतियोगितामा स्थान पक्का गरिसकेको छ ।
