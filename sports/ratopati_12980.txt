श्रीलंकाविरुद्ध भारतको क्लिन स्वीप : बने यस्ता किर्तिमान

कोलम्बो । भारतीय क्रिकेट टिमले एकदिवसीय श्रृंखलाको अन्तिम खेलमा श्रीलंकलाई ६ विकेटले पराजित गरेको छ । योसँगै भारतले श्रृंखला ५–० ले कब्जा गरेको छ । श्रीलंकाली भूमिमा भारतले ५–० ले श्रृंखला जितेको यो पहिलो अवसर हो । अन्तिम खेलमा श्रीलंकाको पूरै टोली २३८ रनमा आउट भयो । जवाफमा भारतले ४६.३ ओभरमा उक्त लक्ष्य पछ्यायो ।म्याचमा शानदार बलिङ गर्ने भुवनेश्वर कुमार म्यान अफ द म्याच घोषित भयो भने जसप्रीत बुमराह म्यान अफ द सिरिज बने ।एक दिवसीय इतिहासमा भारतले ६ पटक ५–० ले श्रृंखला क्लिन स्वीप गरेको छ । यसमध्ये मात्र दुई पटक विदेशी भूमिमा यस्तो सफलता हात पारेको छ ।श्रीलंकाको भूमिमा यस्तो सफलता हात पारेको यो पहिलो अवसर हो र विदेशी भूमिमा हात पारेको दोस्रो जीत हो ।भारतले यसअघि विराट कोहलीकै नेतृत्वमा सन् २०१३ मा जिम्बावेलाई ५–० ले हराएको हो ।खेलमा विराट कोहलीले आफ्नो ३० औँ शतक पूरा गरे । एकदिवसीय इतिहासमा सबैभन्दा धेरै शतक लगाउने उनी दोस्रो खेलाडी बनेका छन् । उनले अस्ट्रेलियाका पूर्व कप्तान रिकी पोन्टिङको किर्तिमान बराबरी गरेका छन् ।विराटले १९४ औँ खेलमा यो उपलब्धि हात पारेका हुन् भने पोन्टिङलाई ३७५ औँ खेलमा यो सफलता हात पारेका थिए ।कोहलीभन्दा अघि सचिन तेन्दुल्कर रहेका छन् । तेन्दुल्करले ४६३ खेलमा ४९ शतक बनाएका छन् ।यता, महेन्द्र सिंह धोनी एकदिवसीय खेलमा १ सय स्टम्पिङ गर्ने पहिलो खेलाडी बनेका छन् । धनन्जयलाई स्टम्पिङ गर्दै उनले यो किर्तिमान बनाए । यसअघि श्रीलंकाका कुमार संगाकाराले ९९ वटा स्टम्पिङ गरेका थिए ।त्यस्तै, धोनीले एकदिवसीय करियरमा ७३ औँ पटक नटआउट रहँदै दक्षिण अफ्रिकाका साउन पोलाक र श्रीलंकाका चमिण्डा भासलाई पछि छाडेका छन् ।  
