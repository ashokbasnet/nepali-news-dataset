विश्वकपमा छनौट नजिक इंग्ल्याण्ड

लण्डन – एक गोलले पछि परेको स्थिति उल्टाउँदै इंग्ल्याण्डले स्लोभाकियालाई हराउँदै आगामी वर्ष रसियामा हुने विश्वकपमा छनौट नजिक पुगेको छ ।खेलको तेस्रो मिनेटमा नै इंग्ल्याण्डको कमजोर डिफेन्सको फाइदा उठाउँदै स्टानिस्लाभ लोबोत्काले स्लोभाकियालाई अग्रता दिलाएका थिए । स्लोभाकियाको पहिलो गोलका लागि मार्कस रासफोर्ड दोषी थिए ।तर, अन्त्यमा उनले नै इंग्ल्याण्डलाई आफ्नो घरेलु मैदानमा जित दिलाए ।पहिलो हाफ सकिन आठ मिनेट बाँकी छँदा एरिक डायरले खेल बराबरीमा ल्याए भने खेलको ५९ औँ मिनेटमा रासफोर्डले विजयी गोल गर्दै २–१ ले खेल इंग्ल्याण्डको पक्षमा पारे ।अब दुई खेल बाँकी छँदा समूह एफको शीर्ष स्थानमा इंग्ल्याण्डले पाँच अंकको अग्रता बनाएको छ ।आगामी खेलमा स्लोभेनियालाई हराए  इंग्ल्याण्डले विश्वकपमा आफ्नो स्थान सुरक्षित गर्नेछ ।समूहकै अन्य खेलमा स्कटल्याण्डले माल्टालाई २–० गोल अन्तरले पराजित गर्यो । त्यस्तै स्लोभेनियाले लिथुआनियालाई ४–० गोल अन्तरले हरायो ।  
