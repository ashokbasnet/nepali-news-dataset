एशियन कप छनोटः नेपाल ताजकिस्तानसँग पराजित

काठमाडौं– एएफसी एशियन कप २०१९ को मंगलबार राजधानीमा भएको छनोट खेलमा नेपाल ताजकिस्तानसँग पराजित भएको छ ।   एन्फा कम्प्लेक्स सातदोबाटोमा भएको खेलमा नेपाल २– १ ले पराजित भएको हो । पहिलो हाफमा २–० ले पछि परेको नेपालले दोस्रो हाफमा एक मात्र सान्त्वना गोल फर्काउन सक्यो ।   खेलको २५ मिनेटमा नै ताजकिस्तानका जर्सी नम्बर २१ का खेलाडी जालिलभ माउचर र खेलको २९ औं मिनेटमा जर्सी नम्बर १७ का भासीव दिलसोदले गोल गरे । कमजोर प्रदर्शन गरेको नेपालका लागि विमल घर्तीमगरले खेलको ६० औं मिनेटमा गोल गरी राहत दिए पनि अर्को गोल थप्न नसक्दा नेपाल २–१ मै पराजय हुन पुग्यो ।ताजिकिस्तानसँग पराजित भएसँगै नेपाल समूह ‘एफ’ को पुछारमा पुगेको छ । ताजिकिस्तानले भने छनोटमा पहिलो अंक जोडेको छ । यो समूहमा फिलिपिन्स शीर्ष स्थानमा रहेको छ भने यमन दोस्रो स्थानमा छ । 
