विश्वकप छनौट : स्पेनको गोलको वर्षा, समूह आई रोमाञ्चक मोडमा

म्याड्रिड । विश्वकप छनौट अन्तर्गत लिचटेन्सटाइनविरुद्धको खेलमा स्पेनले गोलको वर्षा गरेको छ । मंगलबार राती भएको खेलमा स्पेन ८–० गोलअन्तरले विजयी भएको हो ।शनिबार इटालीलाई ३–० गोलअन्तरले पराजित गरेको स्पेनले हिजोको खेलमा १६ मिनेट भित्रनै ३–० को अग्रता बनाएको थियो ।सर्जियो रामोशले खेलको तेस्रो मिनेटमा नै स्पेनलाई अग्रता दिलाएका थिए भने अल्भारो मोराटा र इस्कोले एक मिनेटको अन्तरालमा दुई गोल गरेका थिए ।पहिलो हाफअघि डेभिड सिल्भाले एक गोल थपे ।खेलको दोस्रो हाफमा मोराटाले थप एक गोल गरे भने इयागो आसमापसले दुई गोल गरे ।खेलको अन्त्यतिर म्याक्स गोपेलले आत्मघाती गाल गरेका थिए ।जीतसँगै स्पेनले समूह जीमा ३ अंकको अग्रता कायम राखेको छ । त्यस्तै दोस्रो स्थानमा रहेको इटालीभन्दा गोलअन्तर फराकिलो बनाएको छ । इटालीले पनि मंगलबार इजरायललाई १–० गोल अन्तरले हरायो ।सिरो इमोबाइलले ५३ औँ मिनेटमा निर्णायक गोल गरेका थिए ।उता, समूह आई भने रोमाञ्चक स्थितिमा रहेको छ । शीर्ष चार टोलीबीच मात्र दुई अंकको फरक रहेको छ ।शीर्ष स्थानमा रहेको क्रोएसिया टर्कीसँग १–० ले पराजित भएपछि त्यसको फाइदा उठाउँदै आइस्ल्याण्डले युक्रेनलाई हराउँदै अंक बाराबरी गरेको छ ।क्रोएसिया र आइसल्याण्डको समान १६ अंक रहेको छ भने टर्की र युक्रेनको समान १४ अंक रहेको छ ।  
