बंगलादेशबिरुद्ध अस्ट्रेलियाको बदला, श्रृंखला बराबरी

ढाका । दोस्रो टेस्टमा ७ विकेटको जीत हासिल गर्दै अस्ट्रेलियाले बंगलादेशविरुद्ध पहिलो टेस्टमा बेहोरेको हारको बदला लिन सफल भएको छ । जीतसँगै अस्ट्रेलियाले टेस्ट श्रृंखला १–१ को बराबरी गर्न सफल भएको छ ।पहिलो टेस्टमा बंगलादेशले अस्ट्रेलियामाथि २० रनको रोमाञ्चक जीत हासिल गरेको थियो ।तर, दोस्रो टेस्टमा नाथन लियोनको घात बलिङसामु बंगलादेश निरिह देखियो । लियोनले खेलमा १३ विकेट लिएपछि अस्ट्रेलियाले खेलको चौँथो दिन बंगलादेशले प्रस्तुत गरेको ८६ रनको झिनो लक्ष्य तीन विकेटको जित हासिल गर्यो ।यसअघि लियोनले ६ विकेट लिएपछि बंगलादेश आफ्नो दोस्रो इनिङमा मात्र १५७ रनमा अलआउट हुन पुगेको थियो ।बंगलादेशले पहिलो इनिङमा ३०५ रन बनाएकोमा अस्ट्रेलियाले डेभिड वार्नरको उत्कृष्ट शतकको मद्दतले ३७७ रन बनाएको थियो ।नाथन लियोनले यो सिरिजमा २२ विकेट लिँदै दुई टेस्ट म्याचको सिरिजमा मुथैया मुरलीधरनको किर्तिमान बराबरी गरेका छन् । दुवैभन्दा अघि २३ विकेट लिएका रंगना हेराथ मात्र रहेका छन् ।उनले यो सिरिजमा लगातार तीन पटक पाँच वा सोभन्दा बढी विकेट लिन सफल भए । सन् २०१७ मा लियोनले ४६ विकेट लिएका छन् । कुनै पनि बलरले यो वर्ष लिएको सबैभन्दा धेरै विकेट हो । उनीभन्दा पछि रविचन्द्र आश्विन र रविन्द्र जडेडा रहेका छन् । दुवैले समान ४४ विकेट लिएका छन् ।
