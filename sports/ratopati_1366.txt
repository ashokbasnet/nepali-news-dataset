रोनाल्डो रियलमा नै रहनेछन् : पेरेज

 म्याड्रिड – रियल म्याड्रिडका अध्यक्ष फ्लोरेन्टिनो पेरेजले क्रिस्टियानो रोनाल्डोले क्लब छाड्न लागेको कुरा नर्कार्दै उनी क्लबमा खुसी रहेको बताएका छन् ।  पेरेजले रोनाल्डोका लागि हालसम्म कुनै पनि क्लबले अफर नगरेको पनि प्रष्ट पारे । ३२ वर्षीय खेलाडीको रिलिज क्लज १ बिलियन युरोको रहेको छ । ३२ वर्षीय रोनाल्डो कर छली गरेको आरोपका कारण स्पेन छोड्न चाहेको समाचारका कारण चर्चामा छन् ।  पेरेजले कन्फेडेरेसन्स कप सकिनासाथ पोर्चुगिज खेलाडीसँग यसबारे कुरा गर्ने बताए् ।  पेरेज भन्छन्, ‘पछिल्लो पटक मैले कार्डिफको खेलपछि रोनाल्डोसँग कुरा गरेको थिएँ । त्यतिबेला हामीले अर्को सिजनको बारेमा कुरा गरेका थियौँ । अब कन्फेडेरेसन्स कप सकिए पश्चात कुरा गर्नेछु ।’  ‘रोनाल्डो रियल म्याड्रिडकै खेलाडी हुन्, मैले भन्न सक्ने एक मात्र कुरा नै यहि हो,’ पेरेजले भने ।  ‘पक्कै पनि केही भएको छ । केही कुराले रोनाल्डोलाई प्रभाव पारेको छ,’ पेरेजले भने, ‘तर म विश्वस्त छु कि रोनाल्डोले आफ्नो करको दायित्व पूरा गरेका छन् ।’  स्पेनका अधिकारीहरु रोनाल्डोले लाखौँ युरो कर छली गरेको आरोप लगाएका थिए, जुन रोनाल्डोले अस्वीकार गर्दै आएका छन् ।  परेरेज रियलका फ्यानहरुलाई रोनाल्डोले क्लब नछाड्ने आश्वासनसमेत दिए । २०१६ मा रोनाल्डोले पाँच वर्षको लागि नयाँ करारमा हस्ताक्षर गरेका थिए ।  ‘रोनाल्डो एक महत्वपुर्ण टुर्नामेन्ट कन्फेडेरेसन्स कपमा भाग लिईरहेका छन् । खेल अझै सकिइसकेको छैन । म पोर्चुगेली फुटबल टोलीलाई केही बाधा पुर्याउन चाहन्न,’ पेरेजले रोनाल्डोसँग कुरा गर्ने बताउँदै फेरी थपे, ‘रोनाल्डो विश्वको उत्कृष्ट खेलाडी हुन चाहन्छन् । रोनाल्डो रियल म्याड्रीड लाइ पैसाको लागी कदापी छाड्ने छैनन् ।’  पेरेजले रोनाल्डोको तारिफ गर्दै उनी राम्रो खेलाडीको साथै राम्रो व्यक्ति समेत भएको बताए । रोनाल्डोलाई २०११ र २०१४ का बीचमा १४.७ मिलियन युरो कर छली गरेको आरेप लागेको छ । 
