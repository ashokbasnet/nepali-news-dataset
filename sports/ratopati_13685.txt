थ्री एञ्जल्सलाई सडकबालबालिका फुटबल लिगको उपाधि

काठमाडौं– पोखराको थ्री एञ्जल्सले नेपाल एसबीआई बैंक राष्ट्रिय सडक बालबालिका फुटबल लिगको उपाधि जितेको छ । सेल्टर आश्रय नेपालको आयोजनामा शुक्रबार भएको फाइनलमा थ्री एञ्जल्सले बाल मन्दिर ‘बी’लाई ४–१ गोल अन्तरले हराउँदै उपाधि उचाल्यो ।   शुक्रबार नै भएको सेमिफाइनलमा थ्री एञ्जल्सले प्रयास ओसिडलाई ३–१ र बालमन्दिर बीले खुसी नेपाललाई २–१ गोल अन्तरले हराउँदै फाइनलको यात्रा तय गरेको थियो । त्रिपूरेश्वरस्थित दशरथ रंगशालामा भएको तेस्रो स्थानको खेलमा प्रयास ओसिडले खुसी नेपाललाई सडन डेथमा १–० गोलअन्तरले हरायो ।  ४० मिनेटको निर्धाति समयमा २–२ को बराबरी रोकिएको थियो । अतिरिक्त समयमा पनि थप गोल हुन नसकेपछि खेलको निर्णय सडनडेथबाट लिइएको थियो ।  प्रतियोगितामा थ्री एञ्जलका विशाल बादी सर्वोत्कृष्ट खेलाडी घोषित भए । प्रतियोगितामा कुल ८ गोल गरेका थ्री एञ्जल्सकै सचिन विश्वकर्मा सर्वाधिक गोलकर्ता चुनिए ।   सेल्टर आश्रय नेपालको आयोजनामा भएको प्रतियोगितामा अनाथ तथा सडक बालबालिकाको क्षेत्रमा काम गर्दै आएका विभिन्न १० संस्थाका टिमको सहभागिता रहेको थियो ।   
