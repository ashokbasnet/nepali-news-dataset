मेस्सीको ह्याट्रिकले बार्सिलोना विजयी, रियल रोकियो

बार्सिलोना । लियोनेल मेस्सीको ह्याट्रिकको मद्दतले क्याटालान डर्बीमा एस्पानियोललाई हराउँदै बार्सिलोना ला लिगाको शीर्ष स्थानमा पुगेको छ ।लियोनेल मेस्सीले खेलको २६, ३५ र ६७ औँ गोल गरेका थिए । अर्जेन्टिनी फरवार्डको बार्सिलोनाका लागि यो ३८ औँ ह्याट्रिक हो ।खेलको अन्त्यतिर जेरार्ड पिके र लुइस सुवारेजले एक–एक गोल थपेपछि बार्सिलोना ५–० ले विजयी भयो ।विश्वकै दोस्रो महंगो खेलाडी ओसमान डेम्बेले खेलको दोस्रो हाफमा मैदानमा प्रवेश गरेका थिए । १३.५५ करोड युरोमा बार्सिलोना भित्रिएका डेम्बेलेले सुवारेजको गोलको अवसर सृजना गरेका थिए ।ला लिगामा हालसम्म शतप्रतिशत नतिजा निकाल्ने बार्सिलोना एकमात्र टोली रहेको छ ।उता, डिफेन्डिङ च्याम्पियन रियल म्याड्रिड लगातार दोस्रो खेलमा बराबरीमा रोकिएको छ ।आफ्नै घरेलु मैदानमा रियलले एक गोलले पछि परेको स्थिति उल्टाउँदै लेभान्तेसँग १–१ को बराबरी गर्न सफल भएको हो ।सन् १९९५ पछि पहिलो पटक रियलले आफ्नो घरेलु मैदानमा शुरुवाती खेल जित्न नसकेको यो पहिलो अवसर हो ।पाहुना टोलीले आश्चर्यजनकरुपमा खेलको १२ औँ मिनेटमा इभीको गोलको मद्दतले अग्रता लिएको थियो । तर, लुकास भाज्क्वेजले खेलको ३६ औँ मिनेटमा खेल बराबरी गरे ।खेलको अन्त्यतिर टोनी क्रुसको प्रहार पोष्टमा लागेको थियो ।प्रतिबन्धित रोनाल्डो बिना रहेको रियल थप संकटमा परेको छ । खेलमा मेर्सेलोलाई रातो कार्ड खाँदै गुमाएको छ भने करिम बेन्जेमा पनि घाइते हुँदै मैदान छाड्न बाध्य भएका थिए ।रियलले अब बुधबार च्याम्पियन्स लिगको समूह चरणको खेलमा एपोएल निकोसियाको सामना गर्नेछ ।उता, एथ्लेटिको म्याड्रिड पनि भ्यालेन्सियासँग गोलरहित बराबरीमा रोकिएको छ भने सेभियाले इबारलाई ३–० गोलअन्तरले पराजित गर्यो ।  
