प्रिमियर लिग राउण्ड अप : सिटीसँग लिभरपुलको लज्जास्पद हार, युनाइटेड बराबर

म्यान्चेस्टर । म्यान्चेस्टर सिटीले १० खेलाडीमा सिमित लिभरपुलविरुद्ध गोलको वर्षा गर्दै शीर्ष स्थानमा रहेको म्यान्चेस्टर युनाइटेडसँग अंक बराबर गरेको छ । खेलको २४ औँ मिनेटमा सर्जियो एगुएरोको गोलले पछि परेको लिभरपुल खेलको ३७ औँ मिनेटमा साडियो मानेले रातो कार्ड खाएपछि १० खेलाडीमा सिमित बनेको थियो ।बल नियन्त्रण गर्ने क्रममा मानेले सिटीका गोल किपर एडर्सनको अनुहारमा लात्ता हान्न पुगेका थियो । उनको स्थानमा क्लाउडियो ब्राभो मैदानमा छिरेका थिए ।त्यसपछि सिटीले गोलको वर्षा नै गरेको थियो । ग्याब्रियल जिसस र लेरोय सानेले दुई–दुई गोल गरेपछि सिटीले लिभरपुल विरुद्ध सन् १९३७ पछि कै ठूलो जीत हासिल गर्न सफल रह्यो । जर्गन क्लपले लिभरपुलका प्रशिक्षकको रुपमा बेहोरेको यो सबैभन्दा ठूलो हार पनि हो ।उता, म्यान्चेस्टर युनाइटेडले भने स्टोक सिटीसँग बराबर गर्दै पहिलो पटक अंक गुमाएको छ ।युनाइटेडले ५३५ मिनेटको खेलपछि पहिलो गोल खाँदै खेलमा पछि परेको थियो । स्टोकका लागि एरिक म्याक्सिम चुपो मोटिङले खेलको ४३ औँ मिनेटमा स्टोकलाई अग्रता दिलाएका थिए । तर, पहिलो हाफ सकिन लाग्दा मार्कस रासफोर्डले खेल बराबरी ल्याए ।दोस्रो हाफमा रोमेलु लुकाकुले युनाइटेडलाई अग्रता दिलाए पनि चुपो मोटिङले फेरि खेल बराबरी गरेका थिए ।४ खेलपछि युनाइटेडको १० अंक रहेको छ ।हिजो भएको अन्य खेलमा चेल्सीले लेस्टर सिटीलाई हराउँदै तेस्रो स्थानमा उक्लेको छ ।चेल्सीका लागि अल्भारो मोराटा र लेस्टरकै पूर्व खेलाडी एन्गोलो कान्टेले १–१ गोल गरे भने लेस्टरका लागि एक मात्र गोल जेमी भार्डीले पेनाल्टीबाट गरेका थिए ।उता, आर्सनलले भने बोर्नेमाउथलाई पराजीत गर्दै जितको बाटोमा फर्किएको छ । आर्सनललाई जीत दिलाउन ड्यानी वेलब्याकले दुई तथा अलेक्सान्डर लाकाजेटले एक गोल गरे ।त्यस्तै, अर्को लण्डन क्लब टोटनहमले एभर्टनलाई उसैको घरेलु मैदानमा ३–० ले पराजित गरेको छ ।टोटनहमको जीतमा ह्यारी केनले दुई तथा क्रिस्टियन एरिक्सनले एक गोल गरे ।स्पर्स लिगको पाँचौ स्थानमा रहेको छ भने आर्सनल लिगको नवौँ स्थानमा रहेको छ ।
