शतकबाट चुके अनिल, थाइल्याण्डबिरुद्ध नेपालद्वारा २ सय ८२ रनको लक्ष्य प्रस्तुत

काठमाडौँ । एसीसी अन्डर १९ इस्टर्न रिजन क्रिकेट प्रतियोगिताको पहिलो खेलमा नेपालले थाइल्याण्डविरुद्ध २ सय ८२ रनको विशाल लक्ष्य प्रस्तुत गरेको छ ।मलेसियामा जारी प्रतियोगितामा नेपालले पहिलो ब्याटिङ गर्दै निर्धारित ५० ओभरमा ७ विकेटको क्षतिमा २ सय ८१ रन बनाएको हो ।थाइल्याण्डको यू–१९ टोलीले टस जितेर नेपालको यू–१९ टोलीलाई पहिलो ब्याटटिङको निम्तो दिएको थियो ।नेपालका दुवै ओपनर मिलेर राम्रो शुरुवात दिएका थिए । महोमहद आसिफ शेख २१ रन बनाएर आउट हुनअघि उनीहरुले ८ ओभरमा ३४ रन बनाए ।त्यसपछि अनिल कुमार शाह र ओपनर सन्दीप सुनार मिलेर नेपालको पारीलाई अघि बढाए । सुनार ५७ बलबाट ३२ रन बनाएर आउट भएपछि शाहले कप्तान दीपेन्द्र सिंह ऐरीसँग मिलेर अर्धशतकीय साझेदारी गरे । उत्कृष्ट ब्याटिङ गरेका साह मात्र ९ रनले शतक बनाउनबाट चुके । उनले मात्र ७४ बलमा ६ चौका र ५ छक्काको मद्दतले ९१ रन बनाए ।कप्तान ऐरीले २२ रनको योगदान दिए ।साह आउट भएपछि प्रनित थापा मगरले नेपालको पारीलाई अघि बढाए । .५० रन बनाएर आउट हुनअघि उनले २८ रन बनाएका रोहित कुमार पौडेलसँग राम्रो साझेदारी गरे । थाइल्याण्डका लागि पायुपुथ सुङनार्डले ३ तथा पानास्क डेन्मालिडोइले २ विकेट लिए ।थाइल्याण्ड अब नेपालको लक्ष्य पछ्याउन मैदानमा उत्रनेछ ।आइतबारदेखि शुरु भएको प्रतियोगितामा ८ वटा टोलीलाई दुई समूहमा विभाजन गरिएको छ । नेपाल र थाइल्याण्डसँगै भुटान र सिंगापुर समूह ए मा रहेका छन् भने समूह बीमा आयोजक मलेसिया, हङकङ, म्यानमार र चीन रहेका छन् ।यो प्रतियोगिता एसीसी यू–१९ एसिया कपको छनौटको रुपमा पनि रहेको छ । 
