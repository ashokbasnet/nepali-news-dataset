एन्डरसन टेस्ट वरियताको शीर्ष स्थानमा

लण्डन । इंग्ल्याण्डका सीम बलर जेम्स एन्डरसन टेस्ट बलिङको बरियतामा शीर्ष स्थानमा उक्लेका छन् ।वेस्ट इन्डिजविरुद्ध लड्र्समा करियरकै उत्कृष्ट ७–४२ बलिङ प्रदर्शनसँगै उनले शीर्ष स्थानमा उक्लिएका हुन् ।वेस्ट इन्डिजविरुद्ध श्रृंखलामा जीत निकाल्दा ३५ वर्षीय बलर ५ सय विकेट लिने पहिलो इंग्लिस खेलाडी पनि बनेका थिए ।सन् २००९ मा मुथैया मुरलिधरणपछि अन्तर्राष्ट्रिय क्रिकेट काउन्सिलको वरियतामा शीर्ष स्थान ओगट्ने उनी सबैभन्दा पाको उमेरको खेलाडी पनि बनेका छन् । एन्डरसन पहिलो पटक सन् २०१६ को अगस्तमा वरियताको शीर्ष स्थानमा पुगेका थिए ।उता, लडर्समा ६० रन बनाउनका साथै ६–२२ विकेट लिएका बेन स्टोक समकक्षी मोइन अलीलाई पछि पार्दै अल राउण्डरको वरियतामा चौथो स्थानमा उक्लिएका छन् ।अस्ट्रेलिया कप्तान स्टीभ स्मीथ ब्याटिङको वरियतामा इंग्ल्याण्डका कप्तान जो रुटलाई पछि पार्दै शीर्ष स्थानमा उक्लिएका छन् ।इंग्ल्याण्डविरुद्धको टेस्टमा सर्वाधिक ३७५ रन बनाएका साई होप करियरकै उत्कृष्ट ३० औँ स्थानमा उक्लिएका छन् ।  
