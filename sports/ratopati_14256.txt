बार्साको जीतमा मेस्सी नायक, पीएसजीविरुद्ध सेल्टिकको शर्मनाक हार

बार्सिलोना । लियोनेल मेस्सीको दुई गोलको मद्दतले बार्सिलोनाले गत सिजन च्याम्पियन्स लिगको फाइनलिस्ट युभेन्टसलाई हराउँदै प्रतियोगिताको नयाँ सिजनमा विजयी शुरुवात गरेको छ ।क्याम्प नाउमा भएको खेलमा बार्सिलोना ३–० गोलअन्तरले विजयी भएको हो ।पहिलो हाफ सकिन लाग्दा अर्जेन्टिनी खेलाडीले सुवारेजसँगको वान टस पासमा गोल गर्दै बार्सालाई अग्रता दिलाएका थिए ।त्यसपछि दोस्रो हाफमा इभान र्याकिटचले बार्साका लागि दोस्रो गोल थपे ।खेलमो ६९ औँ मिनेटमा २० यार्ड टाढाबाट गोल गर्दै मेस्सीले बार्सिलोनालाई सहज जित दिलाए ।योसँगै लियोनेल मेस्सीले च्याम्पियन्स लिगमा २७ भिन्न क्लबविरुद्ध गोल गरेका छन् । उनीभन्दा अघि ज्लाटान इब्राहिमोविच (२९), क्रिस्टियानो रोनाल्डो (३१) र राउल (३३) रहेका छन् ।समूह डी कै अर्को खेलमा स्पोटिङले रोमाञ्चक खेलमा ओलम्पियाकोसलाई ३–२ गोलअन्तरले हरायो ।उता, समूह बीमा सेल्टिकले घरेलु मैदानमा खेलिएको युरोपियन प्रतियोगितामा अहिलेसम्मकै खराब नतिजा निकाल्दै पेरिस सेन्ट जर्मेनसँग ५–० ले पराजित भएको छ ।पेरिस सेन्ट जर्मेनलाई जित दिलाउन एडिसन कभानीले दुई तथा नेयमार र कायलिन एमबापेले एक–एक गोल गरे । सेल्टिकका मिकेल लस्टिगले आत्मघाती गोल गरेका थिए ।समूह कै अर्को खेलमा बायर्न म्युनिखले १० खेलाडीमा सिमित एन्डरलेक्टलाई ३–० गोलअन्तरले पराजित गर्न सफल भयो ।बायर्नलाई जित दिलाउन रोबर्ट लेवान्डोस्की, थियागो अल्कान्ट्रा र जोसुवा किमिचले एक–एक गोल गरे ।
