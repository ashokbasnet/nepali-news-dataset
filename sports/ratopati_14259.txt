फेरि बलर चम्किए, नेपालद्वारा भुटान ९ विकेटले पराजित

काठमाडौँ । एसीसी अन्डर १९ इस्टर्न रिजन क्रिकेट प्रतियोगिताको लगातार दोस्रो खेलमा नेपालले शानदार जीत हासिल गरेको छ ।मलेसियामा जारी प्रतियोगितामा नेपालको अन्डर १९ टोलीले भुटानको अन्डर १९ टोलीलाई ९ विकेटले पराजित गरेको हो ।पहिलो ब्याटिङ गर्दै भुटानले प्रस्तुत गरेको ५१ रनको लक्ष्य नेपालले मात्र ८.३ ओभरमा मात्र १ विकेट गुमाएर हासिल गरेको हो ।नेपाललाई जित दिलाउन मोहमद आसिफ शेखले नटआउट रहँदै २३ रन बनाए । आउट हुनअघि सन्दिप सुनारले २१ रनको योगदान दिए ।टस जितेर पहिलो ब्याटिङ गर्ने निधो गरेको भुटान मात्र २८ ओभरमा ५० रनमा अलआउट हुन पुगेको थियो ।भुटानलाई सस्तोमा समेट्न दीपेन्द्र सिंह ऐरीले ५ तथा सन्दीप लामिछानेले ४ विकेट लिए ।पहिलो खेलमा नेपालले थाइल्याण्डलाई २ सय ५५ रनले पराजित गरेको थियो ।प्रतियोगितामा ८ वटा टोलीलाई दुई समूहमा विभाजन गरिएको छ । नेपाल र थाइल्याण्डसँगै भुटान र सिंगापुर समूह ए मा रहेका छन् भने समूह बीमा आयोजक मलेसिया, हङकङ, म्यानमार र चीन रहेका छन् ।यो प्रतियोगिता एसीसी यू–१९ एसिया कपको छनौटको रुपमा पनि रहेको छ ।  
