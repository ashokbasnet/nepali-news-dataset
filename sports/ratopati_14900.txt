संकटमा बेल

म्याड्रिड । गेराथ बेल फेरि आलोचनाको केन्द्रमा छन् । सन् २०१३ मा त्यतिबेलाको विश्वकिर्तिमानी १ सय मिलियन यूरोमा टोटनहम हटस्पर्सबाट रियल म्याड्रिड आएपछि देखि नै उनीमाथि प्रश्न गर्न शुरु गरिएको थियो । २८ वर्षीय खेलाडी यतिबेला स्यान्टियागो बर्नेबाउको करियरमा सबैभन्दा कमजोर बिन्दुमा छन् । नयाँ सिजनको शुरुवातसँगै उनी फिटनेस र फर्म दुवैको खोजीमा रहेका छन् ।ला लिगाको पहिलो खेलमा डिर्पोटिभो ला कोरुनाविरुद्ध ३–० को जीत निकाल्ने क्रममा बेलले एक गोल गर्नुका साथै एउटा गोलको अवसर सृजना गरेका थिए । धेरैले यसलाई वेल्स विंगरको पुनरागमनको रुपमा हेरेका थिए । तर, त्यसपछि भ्यालेन्सिया र लेभान्तेविरुद्ध उनको खेल निरासजनक रह्यो । बुधबार च्याम्पियन्स लिगमा एपोएलविरुद्ध ३–० को जीत निकाल्दा उनले राम्रो खेले पनि उनी म्याड्रिड समर्थकको तारो बनेका थिए ।‘यहाँ आफ्नै खेलाडीविरुद्ध समर्थकहरु उत्रिन्छन्, गेराथ बेल यसको हकदार छैनन्,’ टोनी क्रुसले भने । बिहिबार आफ्नो करार नविकरणको समयमा मार्सेलोले पनि थपे, ‘हामी चिन्तित छौँ । सबैभन्दा महत्वपूर्ण कुरा भनेको उनी खुसी छन् कि छैनन् भन्ने हो । मैदानबाहिर खुसी हुने व्यक्ति मैदानभित्र पनि खुसी हुन्छ ।’पछिल्लो वर्ष बेलका लागि संघर्षपूर्ण रहेपनि उनले जहिले पनि म्याड्रिडमा आफू खुसी रहेको बताउँदै आएका छन् । यो समयमा सबैभन्दा बाधकको उनको चोट बनेको छ जसको कारण उनले स्पेनिस टोलीका लागि आफ्नो शतप्रतिशत खेल देखाउन सकिरहेका छैनन् ।सन् २०१६ को यूरो कपमा वेल्सलाई सेमिफाइनलमा पुर्याए यता, देश र क्लबका लागि बेलको प्रभाव कम हुँदै गइरहेको छ । सन् २०१७ मा उनको खेलको तथ्यांक हेर्दा यो प्रष्ट देखिन्छ ।सन् २०१७ मा टोटनहमका पूर्व विङ्गरले रियलका लागि १७ खेल खेलेका छन् जसमध्ये १३ मा उनले शुरुवात गरेका छन् । यसमा उनले मात्र ३ गोल गर्नका साथै ३ वाट गोलको अवसर सृजना गरेका छन् ।यसैबीचमा वेल्सका लागि खेलिएका ३ खेलमा उनले एउटा पनि गोल वा गोलको अवसर सृजना गर्न सकेका छैनन् ।रियलका लागि उनले गरेको ६८ तथा वेल्सका लागि उनले गरेको २६ गोलसँग तुलना गर्दा उनको खेल पक्कै पनि खस्किएको छ ।सन् २०१६ को अन्त्यतिर चोटका कारण मैदान बाहिर रहेका उनी ला लिगा सिजनको अन्त्यतिर मात्र टोलीमा फर्किएका थिए । त्यस्तै आफ्नो घरेलु शहर कार्डिफमा भएको च्याम्पियन्स लिगको फाइनलमा पनि उनी अतिरिक्त खेलाडीको रुपमा मात्र मैदान प्रवेश गरेका थिए ।स्पेनिस मिडिया पनि उनको आलोचना गर्नमा अगाडि छ । धेरैले उनले कहिले अर्को चोट बेहोर्ने हो भन्ने आलोचना गरिरहेका हुन्छन् । तर, बुधबार प्रशिक्षक जिदानले भने उनको बचाउ गरे । उनले भने, ‘उनको खेल दिनानुदिन सुध्रिदैछ । यसको लागि समय लाग्छ । म उनको खेलबाट खुसी छु ।’आज रियल क्रिस्टियानो रोनाल्डो र करिम बेन्जेमा विना फर्ममा रहेको रियल सोसिडाडविरुद्ध मैदानमा उत्रदैछ । यसो छ सोसिडाडमा बेलले हरेक चारमध्ये एक खेलमा गोल गर्ने गरेका छन् । आजको खेल कठिन भएपनि बेलका लागि भने आफ्नो फर्ममा फर्कने ठूलो अवसर हुनेछ ।
