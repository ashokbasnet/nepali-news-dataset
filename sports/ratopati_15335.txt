कभानीलाई पीएजसीबाट हटाउन नेयमारको माग

पेरिस । नेयरमारले पेरिस सेन्ट जर्मेनका समकक्षी एडिसन कभानीलाई बेच्न क्लबसँग माग गरेका छन् ।स्पेनिस पत्रिका स्पोर्टका अनुसार ब्राजिलियन खेलाडीले क्लबका अधिकारीहरुसँग भेटेर सो कुरा राखेका हुन् ।उनले मैदानमा उरुग्वेका खेलाडीसँग सम्बन्ध राम्रो हुन नसक्ने बताउँदै सो कुरा राखेको बताइएको छ ।गत आइतबार लियोनविरुद्ध २–० को जीत निकाल्ने क्रममा पेनाल्टी कसले लिने भन्ने विषयमा कभानी र नेयमारबीच भनाभन भएको थियो ।स्पोर्टका अनुसार नेयमारले नासेर अल खेलाफीसँग क्लबमा कभानीसँग आफू रहन नसक्ने कुरा स्पष्ट पादै उनलाई बेच्नुपर्ने माग राखेका छन् ।अब क्लबका अधिकारीहरुका लागि आफ्नो विश्वकिर्तिमानी अनुबन्ध र क्लबको सिनियर खेलाडीको सम्बन्ध कसरी सुधार गर्ने भन्ने चिन्ताको विषय बनेको छ ।लियोन विरुद्धको खेलमा पीएसजीले पेनाल्टी पाएको थियो जसलाई हिर्काउन कभानीले जोड गरेका थिए । यस विषयमा नेयमार असन्तुष्ट रहेका थिए । अन्ततः कभानीले उक्त पेनाल्टी खेर फाल्न पुगेका थिए ।खेलपछि पनि दुई खेलाडीबीच भनाभन भएको थियो ।लियोनेल मेस्सीको छाँयाबाट उम्कन पीएसजी आएका नेयमार क्लबमा आफू प्राथमिकतामा हुनुपर्ने बताइरहेका छन् ।उता, कभानी सन् २०१३ मा नापोलीबाट पीएसजी आए यता क्लबको महत्वपूर्ण खेलाडीको रुपमा रहँदै आइरहेका छन् ।  
