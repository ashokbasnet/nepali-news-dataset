प्रिमियर लिग राउण्ड अप : मोराटाको ह्याट्रिक, सिटी शीर्ष स्थानमा

लण्डन । अल्भारो मोराटाको ह्याट्रिकको मद्दतले चेल्सीले स्टोक सिटीलाई ४–० गोलअन्तरले पराजित गरेको छ । यो सिजन घरेलु मैदानबाहिर चेल्सीको लगातार तेस्रो जीत हो ।मोराटाले खेलको दोस्रो मिनेटमा चेल्सीलाई अग्रता दिलाएका थिए भने पेड्रोले खेलको ३० औँ मिनेटमा अग्रता दोब्बर बनाए ।मोराटाले खेलको दोस्रो हाफमा दुई गोल थप्दै आफ्नो ह्याट्रिक पूरा गरे ।जीतसँगै डिफेन्डिङ च्याम्पियन चेल्सी प्रिमियर लिगको तेस्रो स्थानमा रहेको छ । उता, म्यान्चेस्टर सिटीले पनि क्रिस्टल प्यालेसविरुद्ध गोलको वर्षा गर्यो ।आफ्नो घरेलु मैदानमा ५–० को जीत निकाल्दै सिटी गोलअन्तरको आधारमा लिगको शीर्ष स्थानमा रहेको छ ।पहिलो हाफको अन्त्यतिर लेरोयी सानेले गोल गर्दै सिटीलाई अग्रता दिलाएका थिए ।  दोस्रो हाफमा भने सिटीले एकपछि अर्को गोल गर्दै सहज जीत निकाल्यो । राहिम स्टर्लिङले २ गोल गरे भने सर्जियो एगुएरोले र फाबियन डेल्फले एक–एक गोल गरे ।उता, म्यान्चेस्टर युनाइटेडले पनि साउथह्याम्पटनलाई उसैको घरेलु मैदानमा हराउँदै सिटीसँग अंक बराबर गरेको छ । यद्यपि, अंक बराबर भए पनि गोलअन्तरको आधारमा युनाइटेडले दोस्रो स्थानमा चित्त बुझाउनु परेको छ ।६ खेलपछि युनाइटेडको १६ अंक रहेको छ । सन् २०११–१२ पछि युनाइटेडको यो सबैभन्दा उत्कृष्ट सुरुवात हो ।युनाइटेडलाई जित दिलाउन रोमेलु लुकाकुले एक मात्र गोल गरे । ६ खेलमा उनको यो छैटौँ गोल हो ।यता, चौथौ स्थानमा रहेको टोटनहमले १० खेलाडीमा सिमित भएर पनि वेस्ट ह्यामलाई रोमाञ्चक खेलमा ३–२ गोलअन्तरले पराजित गरेको छ ।फर्ममा रहेका स्ट्राइकर ह्यारी केनले पहिलो हाफमा दुई गोल गरेका थिए भने क्रिस्टियन  एरिक्सनले दोस्रो हाफमा अर्को गोल थपेका थिए ।तर, मेक्सिकोका फरवार्ड ह्याभियर हर्नान्डेजले खेलको ६५ औँ मिनेटमा एक गोल फर्काएका थिए । त्यसपछि सर्जी अरियरले रातो कार्ड खाएपछि खेल झन् रोमाञ्चक बनेको थियो । खेलको अन्त्यतिर चेखोउ कोयाटेले एक गोल थपे पनि ह्यामरले अर्को गोल गर्न नसकेपछि टोटनहम विजयी भयो ।अन्य खेलमा लिभरपुलले लेस्टर सिटीलाई ३–२ गोलअन्तरले तथा एभर्टनले बोर्नेमाउथलाई २–१ गोलअन्तरले पराजित गर्यो ।  
