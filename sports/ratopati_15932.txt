बार्सिलोनाको विजयी यात्रा जारी, एथ्लेटिको दोस्रो स्थानमा

बार्सिलोना । क्याटालान छिमेकी क्लब जिरोनालाई हराउँदै बार्सिलोनाले यस सिजन आफ्नो विजयी यात्रालाई जारी राखेको छ ।छ खेलमा छैटौँ जीतसँगै बार्सिलोना लिगको शीर्ष स्थानमा कायम रहेको छ ।बार्सिलोनाको जीतमा पहिलो दुई गोल जिरोनाले आत्मघाती गरेको थियो । अडय बेनिटेज र गोलकिपर गोर्का इराइजोजले आत्मघाती गोल गरेका थिए ।खेलको ६९ औँ मिनेटमा लुइस सुवारेजले अर्को गोल थपेपछि बार्सिलोना ३–० ले विजयी बन्यो ।उता, रियल म्याड्रिडले पनि आलाभेसलाई हराउँदै लिगको चौँथो स्थानमा उक्लिएको छ ।ड्यानी केबालोसले खेलको १० औँ मिनेटमा रियललाई अग्रता दिलाए पनि खेलको ४० औँ मिनेटमा आलाभेसका लागि मानु गार्सियाले बराबरी गोल गरे ।यो सिजन आलाभेसको यो पहिलो गोल हो ।तर, लगत्तै केबालोसले अर्को गोल थप्दै रियललाई पुनः अग्रता दिलाए ।खेल अवधिभर दुवै टोलीले राम्रो अवसरहरु गुमाएका थिए । क्रिस्टिायनो रोनाल्डोको प्रहार पोष्टमा लागेको थियो भने आलाभेसको प्रहार पनि पोष्टमा लागेको थियो ।यो सिजन रियलले आफ्ना ६ खेलमध्ये तीन खेल मात्र जित्न सकेको छ ।हिजै भएका अन्य खेलमा एथ्लेटिको म्याड्रिडले सेभियालाई २–० गोलअन्तरले हराउँदै लिगको दोस्रो स्थानमा उक्लिएको छ ।  
