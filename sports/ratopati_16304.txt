रोनाल्डोको दुई गोलको मद्दतले रियल विजयी, केनको ह्याट्रिक

म्याड्रिड । क्रिस्टियानो रोनाल्डोको दुई गोलको मद्दतले रियल म्याड्रिडले बोरुसिया डर्टमण्डलाई ३–१ गोलअन्तरले पराजित गर्दै च्याम्पियन्स लिगमा शतप्रतिशत नतिजा कायम राखेको छ ।समूह एच अन्तरगतको खेलमा रियल ३–१ गोलअन्तरले विजयी बनेको हो ।खेलमा रियललाई अग्रता भने गेराथ बेलले दिलाएका थिए । १८ औँ मिनेटमा भलीमार्फत उत्कृष्ट गोल गर्दै बेलले रियललाई अग्रता दिलाए ।खेलको दोस्रो हाफको शुरुवातमा नै रोनाल्डोले रियलको अग्रता दोब्बर बनाए ।लगत्तै पिएरे–एमरिक औबामेयाङले गोल गर्दै डर्टमण्डलाई खेलमा फर्काउने प्रयास गरेका थिए । तर, खेलको ७९ औँ मिनेटमा रोनाल्डोले अर्को गोल थपेपछि जर्मन क्लब पराजित हुन पुग्यो ।रोनाल्डोले योसँगै प्रतियोगितामा आफ्नो गोल संख्या किर्तिमानी १०९ पुर्याएका छन् ।पराजयपछि डर्टमण्ड अंकविहिन रहेको छ । यसअघि डर्टमण्ड टोटनहम हटस्पर्ससँग समान गोलअन्तरले पराजित भएको थियो ।उता, समूहकै अर्को खेलमा ह्यारी केनको ह्याट्रिकको मद्दतले एपोएल निकलाई ३–० गोलअन्तरले पराजित गर्दै टोटनहमले रियलसँग अंक बराबर गरेको छ ।
