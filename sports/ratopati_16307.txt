इंग्ल्याण्डका अलराउण्डर बेन स्टोक्स पक्राउपछि रिहा

लण्डन । इंग्ल्याण्डको टेस्ट टोलीका उपकप्तान बेन स्टोक ब्रिस्टोलमा झगडा गरेको आरोपमा सोमबार पक्राउ परेका छन् ।उनले सो रात जेलमा बिताएपछि बिहान कुनै आरोप दायर नगरी रिहा गरिएको थियो ।उनीसँग अर्का खेलाडी एलेक्स हेल्स पनि उपस्थित थिए ।दुवैलाई बुधबार हुने वेस्ट इन्डिजविरुद्धको एकदिवसीय खेलमा टोलीबाट निलम्बन गरिएको छ ।आइतबार वेस्ट इन्डिजलाई तेस्रो एकदिवसीय खेलमा पराजित गरेपछि यो घटना भएको बताइएको छ । उक्त खेलमा स्टोक्सले ७३ रन बनाएका थिए ।समरसेट र एभन प्रहरीले उक्त घटनामा २६ वर्षीय पुरुष पक्राउ गरेको पुष्टि गरेको छ । अर्को व्यक्तिमाथि हातपात गरेको आशंकामा ती व्यक्तिलाई पक्राउ गरिएको प्रहरीले बताएको छ । यो मुद्दामा ५ वर्षसम्म जेल सजाय हुनसक्ने प्रावधान छ ।अर्का एक व्यक्तिको अनुहारमा चोट लागेको र अस्पताल भर्ना गरिएको छ ।ब्रिस्टोलमा रहेको एमबार्गो नाइटक्लबमा भएको यो घटनामा स्टोक्सको पनि हातमा चोट लागेको बताइएको छ ।स्टोक्स र हेल्स दुवै चौथो खेलअघिको प्रशिक्षणमा सहभागी थिएनन् ।इंग्ल्याण्ड क्रिकेट बोर्डले दुवै खेलाडी बुधबारको खेलका लागि उपलब्ध नभएको जनाएको छ ।विज्ञप्तिमा स्टोक्स पक्राउ परेको भोलिपल्ट कुनै आरोप दायर नगरी रिहा गरेको पनि जनाएको छ ।
