यू १८ साफ च्याम्पियन्स उपाधि लिएर फर्कियो नेपाली टोली

काठमाडौं– भुटानको थिम्पुमा यू १८ साफ च्याम्पियन्स उपाधि लिएर नेपाली टोली विहीबार स्वदेश फर्किएको छ । विहिबार अपरान्ह त्रिभुवन अन्तराष्ट्रिय विमानस्थलमा उत्रिएका नेपाली खेलाडीलाई स्वागत गर्न अखिल नेपाल फुटबल संघ (एन्फा)का पदाधिकारी तथा फुटबलप्रेमी समर्थकहरु त्रिभुवन अन्तर्राष्ट्रिय विमानस्थल पुगेका थिए ।दशैंकाबेला अधिकांश काठमाडौं बाहिर गएकाले खेलाडीको भब्य स्वागत भने हुन सकेन । एन्फा पदाधिकारीहरुले विमानस्थलमा स्वागत गरेका थिए ।   विजेता खेलाडीले पहिलो खेल भुटानसँग हार्नु नै आफुहरुको जीत भएको प्रतिक्रिया दिए । सोही हारबाट सिक्दै थप रणनीति बनाउन सफल भएकाले बिजय प्राप्ती गरेको टोलीका क्याप्टेन अर्पण कार्कीले बताए । नेपाली फुटवलमा अर्को एउटा जीत हासिल गरेर नेपालीलाई ठूलो उपहार दिन सकेको उनले बताए ।   फुटबल प्रशिक्षक छिरिङ लोप्साङले पहिलो पटक प्रशिक्षक भएर अन्तर्राष्ट्रिय खेल खेलाउदा प्राप्त भएको बिजयले आफूलाई सफल तथा खुसी बनाएको प्रतिक्रिया दिए ।   भुटानमा भएको खेलमा भारतलाई २–० ले हराउँदै नेपालले उपाधि जितेको थियो । बुधबार भएको उक्त खेलमा दुबै गोल दिनेश हेन्जनले गरेका थिए । दुई वर्षअघि नेपालले घरेलु मैदानमा आयोजित १९ वर्ष मुनिको साफ फुटबलको पहिलो उपाधि जितेको थियो । त्यसपछि भने १८ वर्ष उमेर समूहको खेल खेलाउन थालिएको हो ।   प्रतियोगितामा सहभागी दक्षिण एसियाका पाँच टोलीहरु सबैले एक–अर्कासँग खेलेपछि सबै भन्दा बढी अंक प्राप्त गर्ने टोली विजेता बनेको हो । नेपाल र बंगलादेशको बराबर ९ अंक भएपछि ‘हेड टु हेड’का आधारमा नेपाल विजेता बनेको हो । समूहको खेलमा नेपालले बंगलादेशलाई २–१ ले हराएको थियो ।  
