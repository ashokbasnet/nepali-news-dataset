२८ वर्षपछि इजिप्ट विश्वकपमा : सलाह बने नायक

इजिप्ट । इन्जुरी समयमा पेनाल्टीबाट गोल गर्दै कङ्गोलाई २–१ गोलअन्तरले हराएर इजिप्टले सन् २०१८ मा रसियामा हुने विश्वकप फुटबलमा स्थान सुरक्षित गरेको छ ।इजिप्ट सन् १९९० पछि पहिलो पटक तथा समग्रमा तेस्रो पटक विश्वकपका लागि छनौट भएको हो । इजिप्टका लागि लिभरपुलका स्ट्राइकर मोहमद सलाह नायक बने । जीतमा दुवै गोल उनले गरे ।खेलमा इजिप्टले अग्रता लिएको थियो । तर, खेलको ८८ औँ मिनेटमा कङ्गोका आर्नोल्ड बोउका–मोउटोले गोल गर्दै खेल बराबरी गरेका थिए ।तर, इन्जुरी समयको ९५ औँ मिनेटमा पाएको पेनाल्टीलाई सलाहले सजिलै गोलमा परिणत गर्दै गोल गरेपछि स्टेडियम र देशभरी खुसियाली छाएको थियो ।पछिल्लो पटक विश्वकपमा छनौट भए पश्चातका तीन दशकमा इजिप्टले चार पटक अफ्रिका कप अफ नेसन्सको उपाधि जितेपनि कहिल्यै त्यो फर्मलाई विश्वकप छनौटमा दोहोराउन सकेको थियो ।सन् २००९ मा अल्जेरियासँग नमिठो हार बेहोर्दै विश्वकप खेल्नबाट बञ्चित भएको थियो ।जीतसँगै इजिप्टले एक खेल बाँकी छँदा युगान्डामाथि ४ अंकको अग्रता बनाएको छ । योसँगै घानाको विश्वकप खेल्ने सपनामा पनि पूर्णविराम लागेको छ ।
