जर्मनीको शतप्रतिशत रेकर्ड कायम, इंग्ल्याण्डको निरश जीत

म्युनिख । अजरबैजानलाई ५–१ गोलअन्तरले पराजित गर्दै जर्मनीले विश्वकप छनौट अन्तरगत समूह सीमा आफ्नो शतप्रतिशत रेकर्ड कायम राखेको छ ।यसअघि नै विश्वकपमा छनौट भइसकेको जर्मनीका लागि साल्केका मिडफिल्डर लियोन गोरेटज्काले खेलको आठौँ मिनेटमा गोल गर्दै अग्रता दिलाएका थिए ।तर, खेलको ३४ औँ मिनेटमा रामिल सेडाइभले अजरबैजानका लागि बराबरी गोल गरे । यसक्रममा जर्मनीका डिफेन्डर स्कोड्रान मुस्ताफी घाइते भएका थिए ।खेलको दोस्रो हाफमा जर्मनीले सुधारिएको खेल प्रदर्शन गर्यो ।खेलको ५४ औँ मिनेटमा सान्ड्रो वाग्नरले जर्मनीमा पुनः अग्रता दिलाए ।त्यसपछि एन्टोनियो रुडिगर, गोरेटज्का र एमरे क्यानले एक–एक गोल थपेपछि जर्मनीले सहज जित निकाल्यो ।समूह सीबाट अन्तिम खेलमा नर्वेसँग १–० ले पराजित भएपनि उत्तरी आयरल्याण्डले प्लेअफ खेल खेल्नेछ ।उता, समूह एफमा इंग्ल्याण्डले पनि विश्वकप छनौटको यात्रा अपराजित रहँदै पूरा गरेको छ ।यसअघि नै विश्वकप छनौट भइसकेको इंग्ल्याण्डले निकै निराशजनक खेल प्रदर्शन गरेको थियो ।खेलको २७ औँ मिनेटमा ह्यारी केनले पेनाल्टीबाट गरेको एक मात्र गोलको मद्दतले लिथुआनियालाई पराजित गर्यो ।समूहबाट स्लोभाकियाले स्कटल्याण्डलाई गोलअन्तरको आधारमा पछि पार्दै प्लेअफ खेल खेल्नेछ । 
