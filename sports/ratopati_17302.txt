बेल बिना वेल्स विश्वकपमा छनौट हुन सकेन

लण्डन । रिपब्लिक अफ आयरल्यान्डसँग आफ्नै घरेलु मैदानमा स्तब्ध हुँदै वेल्स सन् २०१८ मा रसिया हुने विश्वकपमा छनौट हुन असफल भएको छ ।कार्डिफ भएको खेलमा घरेलु टोलीले खेलको पहिलो हाफमा पूर्णरुपमा नियन्त्रणमा राखे पनि विपक्षीको डिफेन्सलाई तोड्न सकेन ।दोस्रो हाफमा आयरल्यान्डले सुधारिएको खेल प्रदर्शन गर्‍यो । वेल्सका कप्तान एस्ले विलियम्सबाट बल खोस्दै खेलको ५७ औँ मिनेटमा जेम्स म्याक्लिनले गोल गर्दै वेल्सलाई स्तब्ध बनाए ।म्याक्लिनको एक मात्र गोल नै खेलमा निर्णायक बन्न पुग्यो ।त्यसपछि वेल्सले जीतका लागि आक्रामक खेल प्रदर्शन गरे पनि आयरल्याण्डको डिफेन्सले त्यसलाई निस्तेज बनाएको थियो ।विश्वकप खेल्ने सम्भावना कायम राख्न दुवै टोलीलाई हिजोको खेलमा जीत आवश्यक थियो । उता सर्बिया हारेको खण्डमा भने दुवै टोलीले बराबरी गरे पुग्थ्यो ।तर, सर्बियाले जर्जियालाई आफ्नो घरेलु मैदानमा १–० ले पराजित गरेपछि दुवै टोलीका लागि जीत आवश्यक बनेको थियो । सर्बिया समूह डीको विजेता बन्दै विश्वकपमा स्वतः छनौट भएको छ भने आयरल्याण्डले अब प्लेअफ खेल खेल्नेछ ।यता, स्टार खेलाडी गेराथ बेल बिना मैदान उत्रेको सन् २०१६ को युरो कपको सेमिफाइनलिस्ट टोली प्रतियोगिताबाट बाहिरीन पुगेको छ ।घाइते बेल स्ट्याण्डमा बसेर आफ्नो टोली बाहिरिएको हेर्न बाध्य भए ।  
