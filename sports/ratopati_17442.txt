मेस्सीको ह्याट्रिकले अर्जेन्टिना विश्वकपमा, चिली बाहिरियो

व्युनोस आयर्स । कप्तान लियोनेल मेस्सीको उत्कृष्ट ह्याट्रिकको मद्दतले इक्वेडरलाई पराजित गर्दै अर्जेन्टिना सन् २०१८ को विश्वकपका लागि छनौट भएको छ । एक गोलले पछि परेको स्थिति उल्टाउँदै अर्जेन्टिना ३–१ गोलअन्तरले विजयी भएको हो ।दक्षिण अमेरिकाबाट ब्राजिल यसअघि नै छनौट भइसकेको छ भने आज बिहान भएको खेलमा बोलिभियालाई ४–२ गोलअन्तरले हराउँदै उरुग्वेले पनि विश्वकपमा आफ्नो स्थान बनाएको छ ।पेरुसँग १–१ को बराबरी खेलेपछि कोलम्बिया पनि विश्वकपका लागि छनौट भएको छ ।पाँचौ स्थानमा रहेको पेरु दक्ष्णि अमेरिकी छनौटमा पाँचौ भएपछि अब न्युजिल्याण्डसँग दुई लेगको प्लेअफ खेल खेल्नेछ ।तर, ब्राजिलसँग ३–० ले पराजित भएपछि एलेक्सिस सान्चेजको चिली भने विश्वकप खेल्नबाट बञ्चित भएको छ ।पछिल्ला दुई कोपा अमेरिका जितेको चिली पछिल्ला दुई विश्वकपको अन्तिम १६ सम्म पुगेको थियो ।यता, अन्तिम चरणको खेलअघि छैटौँ स्थानमा रहेको अर्जेन्टिना विश्वकपमा छनौट नहुने खतरा रहेको थियो । यसअघि सन् १९७० मा पनि अर्जेन्टिनाले विश्वकप खेल्न पाएको थिएन ।खेलमा पनि अर्जेन्टिनाले खराब शुरुवात गर्यो । मात्र ३८ सेकेण्डपछि रोमारियो इबाराको गोलले इक्वेडरले खेलमा अग्रता लियो ।तर, सन् २०१४ को विश्वकपको उपविजेता अर्जेन्टिनाले पुनरागमन गर्दै खेल आफ्नो पक्षमा पार्यो ।पाँच पटकका वर्ष खेलाडी मेस्सीले खेलको १२, २० र ६२ औँ मिनेटमा गोल गर्दै आफ्नो टोलीलाई विश्वकपमा स्वतः प्रवेश गराए ।उनको करियरको यो ४४ औँ ह्याट्रिक हो ।
