टी–२० मा पराजित भएपछि भारतीय समर्थकद्वारा अस्ट्रेलियाली टोलीको बसमा आक्रमण

गुवाहाटी । आसामको राजधानी गुवाहाटी भएको टी–२० खेलपछि बसबाट होटल फर्किरहेको अस्ट्रेलियाली क्रिकेट टोलीमाथि अज्ञात व्यक्तिले ढुंगा प्रहार गरेर आक्रमण गरेको छ ।यस घटनामा टिम बसको सीसा फुटेको छ । यद्यपि, खेलाडीहरु भने सुरक्षित रहेको बताइएको छ ।अस्ट्रेलियाका ब्याटसम्यान एरोन फिन्चले ट्वीटरमा फोटो राख्दै यसको जानकारी दिएका हुन् ।यस घटनालाई लिएर सरकार वा विसीसीआईबाट कुनै प्रतिक्रिया आएको छैन । पछिल्लो महिना बंगलादेशमा पनि अस्ट्रेलियाली टोलीमाथि यस्तै आक्रमण भएको थियो ।कुनै क्रिकेट प्रेमीले भारतीय टीमको हारको बदला लिन यस्तो कदम उठाएको हुन सक्ने अनुमान गरिएको छ ।गुवाहाटीमा भएको टी–२० सिरिजको दोस्रो खेलमा अस्ट्रेलियाले भारतलाई ८ विकेटले हराउँदै श्रृंखला बराबरी गरेको थियो ।यति मात्र होइन अस्ट्रेलियाले भारतसँग लगातार सात खेलमा हार बेहोर्ने श्रृंखलाको पनि अन्त्य गरेको छ ।भारतले प्रस्तुत गरेको ११९ रनको लक्ष्य अस्ट्रेलियाले मात्र १५.३ ओभरमा २ विकेट गुमाएर उक्त लक्ष्य पछ्यायो ।भारतलाई सस्तोमा समेट्न म्यान अफ द म्यच जेसन बेह्रेन्ड्रोफ नायक रहे । उनले ४ ओभरमा मात्र २१ रन खर्चेर ४ विकेट लिए भने एडम जाम्पाले दुई विकेट लिए ।जवाफी ब्याटिङमा मोसेज हेनरिक्सले नटआउट रहँदै ६२ तथा ट्राभिस हेडले ४८ रनको योगदान दिए ।अब अन्तिम खेल शुक्रबार हैदरावादमा हुनेछ ।  
