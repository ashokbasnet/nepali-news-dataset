सन् २०१८ को विश्वकप : अझै को–को छनौट हुने सम्भावना छ ?

काठमाडौँ । अर्जेन्टिना र पानामा लगायत टोलीले पछिल्लो समय विश्वकपमा स्थान बनाएको छ । तर, अझै कुन–कुन टोलीको सम्भावना रहेको छ ? अहिलेसम्म ३२ मध्ये २३ वटा टोलीले रसियामा खेल्ने सुनिश्चित भएका छन् ।को–को भए छनौट ? प्रतियोगितामा ३२ वटा टोलीले भाग लिनेछन् । आयोजकका रुपमा रसिया पहिलेनै छनौट भएपछि बाँकी ३१ स्थानका लागि छनौट खेलहरु भएका छन् ।यसअघि डिफेन्डिङ विजेता सोझै छनौट हुने गरेकोमा अब त्यस्तो अवस्था नरहेए पनि जर्मनी युरोपबाट समूह सीको विजेता बन्दै विश्वकपमा स्थान बनाएको छ ।अन्य २१ टोलीमा ब्राजिल, इरान, जापान, मेक्सिको, कोस्टारिका, बेल्जियम, साउदी अरेबिया, दक्षिण कोरिया, स्पेन, इंग्ल्याण्ड, नाइजेरिया, पोल्याण्ड, इजिप्ट, आइसल्याण्ड, सर्बिया, फ्रान्स, पोर्चुगल, अर्जेन्टिना, उरुग्वे, कोलम्बिया र पानामा ।युरोपियन प्लेअफमा को–को छन् ? युरोपबाट आयोजकसहित १४ स्थान रहेकोमा १० टोली छनौट भएका छन् । जसमा रसिया, बेल्जियम, जर्मनी, इंग्ल्याण्ड, स्पेन, पोल्याण्ड, आइसल्याण्ड, सर्बिया, पोर्चुगल र फ्रान्स छन् ।स्लोभाकिया सबैभन्दा अभागी रह्यो । इंग्ल्याण्डपछि समूह उपविजेता बने पनि ९ उपविजेता मध्ये सबैभन्दा कमजोर भएपछि प्लेअफ खेल्न पाएन ।अब आठ टोलीले बाँकी चार स्थानका लागि प्लेअफ खेल्नेछन् ।यसमा स्वीटजरल्याण्ड, इटाली, डेनमार्क, क्रोएसिया, उत्तरी आयरल्याण्ड, रिपब्लिक अफ आयरल्याण्ड, स्वीडेन र ग्रीस रहेका छन् ।चार टोली यो महिनाको फिफा बरियाताको आधारमा सिड मिलाइनेछ ।यसमध्ये उत्तरी आयरल्याण्ड र रिपब्लिक अफ आयरल्याण्डको खेल हुनेछैन ।मुख्य मितिहरु :  १७ अक्टोबरमा युरोपको प्लेअफको ड्र गरिने छ भने ९ देखि ११ नोभेम्बरमा पहिलो लेग तथा १२ देखि १४ मा दोस्रो लेग खेलाइनेछ ।डिसेम्बर १ मा समूहहरु विभाजन हुनेछन् भने १४ जुन देखि १५ जुलाई २०१८ सम्म विश्वकप हुनेछन् ।दक्षिण अमेरिका एक प्लेअफसहित ५ स्थान रहेको दक्षिण अमेरिकाबाट ब्राजिल, उरुग्वे, कोलम्बिया र अर्जेन्टिना छनौट भएका छन् ।मंगलबार भएको नाटकीय छनौट खेलपछि पेरु चिलीभन्दा अघि रहँदै प्लेअफका लागि छनौट भएको छ । पेरुले विश्वकपमा स्थानका लागि न्युजिल्याण्डसँग भिड्नेछ ।कोनकाकाफ यसमा उत्तर अमेरिकी, मध्य अमेरिकी र क्यारेबियन देशहरु रहेका छन् । उनीहरुका लागि ३ स्थान र एक प्लेअफ स्थान राखिएको छ ।यहाँबाट मेक्सिको, कोस्टारिका र पानामा छनौट भएका छन् ।अमेरिकालाई पछि पार्दै होन्डुरसले पछि पार्दै प्लेअफका लागि स्थान बनाएको छ । अब होन्डुरसले प्लेअफमा अस्ट्रेलियाको सामाना गर्नेछ ।एसिया एसियाबाट चार स्थान र एक प्लेअफ रहेकोमा इरान, दक्षिण कोरिया, जापान, साउदी अरेबिया छनौट भइसकेका छन् । सिरियालाई पराजित गर्दै अस्ट्रेलियाले प्लेअफमा आफ्नो स्थान बनाएको छ ।अफ्रिका अफ्रिकाका लागि ५ स्थान सुरक्षित रहेकोमा नाइजेरिया र इजिप्ट छनौट भइसकेका छन् । यहाँ प्लअ‍ेफको व्यवस्था छैन । हालसमम पाँच समूह मध्ये बाँकी समूहमा ट्युनिसिया, मोरोक्को र सेनेगल समूहको शीर्ष स्थानमा रहेका छन् ।ओसियाना न्युजिल्याण्डले सोलोमोन आइल्याण्डलाई पराजित गर्दै अन्तरमहादेशीय प्लेअफमा स्थान बनाएको छ । अब नोभेम्बरमा पेरुको सामना गर्नेछ ।  
