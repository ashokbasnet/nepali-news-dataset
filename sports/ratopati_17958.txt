बार्सिलोना रोकिएपछि रियलले दुरी घटायो

म्याड्रिड । लुइस सुवारेजको ८२ औँ मिनेटमा गरेको मद्दतले एथ्लेटिको म्याड्रिडलाई बराबरीमा रोक्दै बार्सिलोनाले ला लिगामा आफ्नो अपराजित यात्रा कायम राखेको छ ।शनिबार राती एथ्लेटिकाको घरेलु मैदानमा भएको खेल १–१ को बराबरीमा रोकिएको हो ।खेलमा एथ्लेटिकोले २१ औँ मिनेटमा साउल निगुएजको गोलको मद्दतले अग्रता लिएको थियो ।सर्जी रोबर्टोको पासमा सुवारेजले बराबरी गोल गर्नअघि लियोनेल मेस्सीको फ्रिकिक पोष्टमा लागेको थियो ।क्याटालानको स्वतन्त्रताबारे जनमत संग्रहपछि राजधानी म्याड्रिडमा बार्सिलोनाको पहिलो खेल थियो । स्टेडियमा एथ्लेटिकोका फ्यानले स्पेनका झण्डा फहराएका थिए भने जेरार्ड पिकको विरोध गरेका थिए ।बार्सिलोना बराबरीमा रोकिएपछि यसको फाइदा रियललाई भएको छ ।यसअघि गेटाफेलाई २–१ गोलअन्तरले हराएको रियलले बार्सिलोनासँगको दुरी ५ अंकमा झारेको छ ।तर, गेटाफेविरुद्ध रियलले पनि संघर्ष गर्नपर्यो ।क्रिस्टियानो रोनाल्डोले खेलको ८५ औँ मिनेटमा गोल गर्दै रियललाई महत्वपूर्ण अंक दिलाए ।घाइते गेराथ बेल बिना नै मैदानमा उत्रेको रियलका लागि खेलको पहिलो हाफमा करिम बेन्जेमाले अग्रता दिलाए पनि जर्ज मोलिनाले खेलको दोस्रो हाफको सुरुवातसँगै खेल बराबरी गरेका थिए ।ला लिगामा सिजनको पहिलो गोल गर्नअघि रोनाल्डोले दुई यार्ड टाढाबाट गोलको अवसरबाट चुकेका थिए ।सबै प्रतियोगितामा रियलको यो लगातार चौँथो जीत हो ।जितसँगै रियल बार्सिलोनापछि ला लिगामा दोस्रो स्थानमा उक्लेको छ । एथ्लेटिको तेस्रो स्थानमा रहेको छ ।एथ्लेटिक बिल्बाओसँग पराजित भएपछि सेभिया लिगको चौँथो स्थानमा खस्किएको छ ।  
