सान्चेज बने चिलीका सर्वाधिक गोलकर्ता

मस्को – आर्सनलका फरवार्ड एलेक्सिस सान्चेज चिलीका सर्वाधिक गोलकर्ता बनेका छन् । बिहिबार कन्फेडरेसन कपको समूह चरणको खेलमा जर्मनीविरुद्धको गोल गर्दै सान्चेजले चिलीका लागि व्यक्तिगत गोल संख्या ३८ पुर्याएका हुन् । सान्चेजको किर्तिमानका बावजुद खेल भने एक–एकको बराबरीमा सकिएको थियो ।सान्चेजले आर्सनलका समकक्षी स्कोड्रान मुस्ताफीको गल्तीको फाइदा उठाउँदै खेलको छैटौँ मिनेटमा नै चिलीलाई अग्रता दिलाएका थिए । तर, पहिलो हाफ सकिन लाग्दा लार्स स्टिन्डीले जर्मनीका लागि बराबरी गोल फर्काए ।त्यसपछि खेलमा कुनै पनि गोल हुन सकेन र खेल १–१ को बराबरीमा टुंगियो ।बराबरीसँगै गोलअन्तरको आधारमा जर्मनीलाई पछि पर्दै चिली समूह बीको शीर्ष स्थानमा रहेको छ । खेलपछि सान्चेजले भने, ‘चिलीको लागि सर्वाधिक गोलकर्ता बन्न पाउँदा म निकै खुसी छु । हाम्रो सपना भनेको यो प्रतियोगिता जित्नु हो र मलाई लाग्छ हाम्रो सम्भावना छ ।’‘हामीले पहिलो हाफमा उत्कृष्ट खेल्यौँ तर जर्मनीले हाम्रो खेलअनुसार तुरुन्त आफ्नो खेललाई सुधार गर्न सफल भयो,’ उनले थपे । अब समूह चरणको बाँकी एक खेलमा अस्ट्रेलिया र क्यामरुनविरुद्ध दुवै टोलीले एक–एक अंक मात्र बटुले पनि सेमिफाइनलको यात्रा तय गर्नेछ । बिहिबार नै भएको अन्य खेलमा मार्क मिलिगनको पेनाल्टीको मद्दतले अस्ट्रेलियाले क्यामरुनविरुद्ध १–१ को बराबरी खेलेको थियो । क्यामरुनलाई आन्द्रे–फ्रान्क जाम्बो एन्गुइसियाले अग्रता दिलाएका थिए ।   
