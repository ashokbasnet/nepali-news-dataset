किर्तिमानी रकममा लिभरपुलले भित्र्यायो शलाह

लिभरपुल – प्रिमियर लिग क्लब लिभरपुलले रोमाका फरवार्ड मोहमद शलाहलाई ५ वर्षको लागि अनुबन्ध गरेको छ ।सिरिए ए क्लबले स्थानान्तरण रकम ३६ मिलियन पाउण्ड भएको बताए पनि अन्य सर्तहरुले यसमा ७ मिलियन पाउण्ड थप हुने बताइएको छ । मर्सिसाइड क्लबले कुनै पनि खेलाडीका लागि अहिलेसम्म खर्चेको यो सबैभन्दा ठूलो रकम हो ।यसअघि लिभरपुलले सन् २०११ मा एन्डी क्यारोलका लागि ३५ मिलियन पाउण्ड खर्च गरेको थियो ।शलाहले साप्ताहिक रुपमा ९० हजार पाउण्ड पारिश्रमिक प्राप्त गर्नेछन् ।उनले हाल रोबर्टो फर्मिन्होले लगाएको ११ नम्बरको जर्सी लगाउनेछन् भने फर्मिन्होले अब ९ नम्बरको जर्सी लगाउनेछन् ।लिभरपुलले सन् २०१४ मा नै बासेलबाट शलाहलाई अनुबन्ध गर्न चाहेको थियो । तर, त्यतिबेला चेल्सीले लिभरपुललाई पछि पार्दै १२ मिलियन पाउण्डमा अनुबन्ध गर्न सफल भएको थियो ।तर, स्टामफोर्ड ब्रिजमा उनी असफल साबित भएपछि उनी फ्लोरेन्टिना हुँदै रोमा पुगेका हुन् ।रोमा पुगेपछि आफ्नो पुरानो लयलाई पक्रदै गत सिजन १९ गोल गर्नका साथै १२ वटा गोलको अवसर सृजना गरे ।२५ वर्षीय इजिप्सियन खेलाडीको तारिफ गर्दै प्रशिक्षक जर्गन क्लपले उनी अनुभव र सम्भावनाको सही संमिश्रण भएको बताएका छन् ।    
