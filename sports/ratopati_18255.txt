१५ करोड पाउण्डमा ह्यारी केनलाई अनुबन्ध गर्ने रियलको तयारी

म्याड्रिड । रियल म्याड्रिडका प्रशिक्षक जिनेदिन जिदानले टोटनहम हटस्पर्सका स्ट्राइकर ह्यारी केनलाई ‘पूर्ण खेलाडी’ को संज्ञा दिँदै उनलाई अनुबन्ध गर्ने ढोका खुला गरेका छन् ।टोटनहमबिरुद्ध च्याम्पियन्स लिगको खेलको पूर्वसन्ध्या फर्ममा रहेका खेलाडीको प्रशंसा गर्दै सो कुरा बताएका थिए ।यसलाई धेरैले केनलाई अनुबन्ध गर्ने रियलको ‘इच्छा’ को रुपमा हेरेका छन् ।आगामी ट्रान्सफर विन्डोमा रियलले केनका लागि १५ करोड खर्चन तयार रहेको बेलायती अनलाइन मिरर अनलाइनले उल्लेख गरेको छ । बर्नेबाउमा हुने खेलअघि जिदानको टिप्पणीले टोटनहमलाई व्यग्र बनाएको छ । जिदानले भने, ‘उनले अहिले जे गरिरहेका छन्, उनी महत्वपूर्ण खेलाडी हुन्, टोटनहमका लागि । उनी हरेक कुरामा राम्रा छन् र गोल पनि गरिरहेका छन् ।’‘उनी एक ठाउँमा रोकिदैनन्, उनी खाली ठाउँ हेरिरहेका हुन्छन् र उनीको गति पनि राम्रो छ । उनी पूर्ण खेलाडी हुन्,’ जिदानले थपे ।सन् २०१३ मा त्यतिबेलाको किर्तिमानी ८.५ करोड पाउण्डमा गेराथ बेललाई टोटनहमबाट अनुबन्ध गर्न अघि जिदानले यस्तै टिप्पणी गरेका थिए ।स्पेनिस मिडियाका अनुसार रियलले केनका साथै स्पर्सकै डेले अलीलाई भित्र्याउन चाहिरहेको छ । रियलसँग निकट मानिएको मार्काले पहिलो पृष्ठमा नै यसबारे समाचार प्रकाशि गरेको थियो ।तर, टोटनहमका कप्तान ह्युगो लोरिसले रियलको यो रणनीतिबाट केन प्रभावित नहुने बताएका छन् ।  
