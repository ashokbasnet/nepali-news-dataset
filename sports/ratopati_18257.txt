आठ वर्षपछि पाकिस्तान फर्कन श्रीलंकाली क्रिकेट टोली तयार

इस्लामावाद । सन् २००९ मा लाहोरमा टोली चढेको बसमाथि भएको आतंकवादी हमलापछि श्रीलंकाली क्रिकेट टोली पहिलो पटक पाकिस्तानी भूमिमा खेल्न तयार भएको छ । पाकिस्तानले प्रस्तुत गरेको सुरक्षा योजनाप्रति सन्तुष्ट भएपछि श्रीलंकाले पाकिस्तानमा गएर खेल खेल्न तयार भएको हो ।दुई टोली अक्टोबर २९ मा लाहोरको गद्दाफी स्टेडियममा एउटा अन्तर्राष्ट्रिय टी–२० खेलका लागि भेट्नेछन् ।श्रीलंकाको टोलीमाथि आतंकवादी हमला भएपछि अन्य देशहरुले पाकिस्तानमा खेल्न अस्वीकार गर्दै आइरहेका छन् । उक्त घटनामा ६ जना प्रहरीले ज्यान गुमाएका थिए भने श्रीलंकाका कयौँ खेलाडी र प्रशिक्षक घाइते भएका थिए ।श्रीलंका यतिबेला पाकिस्तानको भ्रमणमा रहेको छ तर, श्रृंखलाका अन्य खेल युएईमा भइरहेको छ । सन् २००९ पछि पाकिस्तानले युएईलाई ‘घरेलु मैदान’ को रुपमा प्रयोग गर्दै आइरहेको छ । पाकिस्तानमा खेलिने खेल श्रृंखलाको अन्तिम खेल हुनेछ ।सन् २०१५ मा जिम्बावेले पाकिस्तानमा ३ एकदिवसीय र दुई टी–२० खेल खेले पनि लाहोर स्टेडिम बाहिर भएको आत्मघाती बम हमला भएको कारण ओझेलमा परेको थियो ।गत महिना पाकिस्तानले विश्व ११ सँग तीनवटा टी–२० को खेल आयोजना गरिएको थियो ।त्यतिबेला खेलाडीहरुलाई राष्ट्रप्रमुखले पाउने स्तरको सुरक्षा प्रदान गरिएको खेलमा संलग्न इंग्ल्याण्डका पूर्व खेलाडी पाउल कलिङवुडले बताएका थिए ।
