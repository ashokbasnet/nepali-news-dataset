लिभरपुलको किर्तिमानी गोलको वर्षा, रियल रोकियो

लण्डन । लिभरपुलले स्लोभेनियाको एनके मारिबोरलाई ७–० को विशाल अन्तरले हराउँदै च्याम्पियन्स लिगमा नयाँ किर्तिमान बनाएको छ । कुनै पनि इंग्लिस टोलीले युरोपियन कपको इतिहासमा घरेलु मैदानबाहिर हासिल गरेको यो सबैभन्दा ठूलो जीत हो ।यसअघि सन् १९६९ मा लिड्सले नर्वेजियन्स लिन र सन् १९५७ मा युनाइटेडले सामरक रोभर्सलाई ६–० गोलअन्तरले हराएको थियो ।समूह ईमा रहेको लिभरपुल जीतसँगै गोल अन्तरको आधारमा शीर्ष स्थानमा उक्लेको छ ।लिभरपुललाई जीत दिलाउन रोबर्टो फर्मिन्हो र मोहमद सलाहले दुई–दुई गोल गरे भने फिलिपे काउन्टिन्हो, एलेक्स ओक्सालेड च्याम्बर्लिन र ट्रेन्ट अलेक्सान्डर आर्नोल्डले एक–एक गोल गरे ।समूहकै अन्य खेलमा स्पार्टाक मस्कोले सेभियालाई ५–१ को गोलअन्तरले पराजित गर्यो ।उता, समूह एचमा रियल म्याड्रिड टोटनहम हटस्पर्ससँग १–१ गोलको बराबरीमा रोकिएको छ ।रियल म्याड्रिडको घरेलु मैदानमा टोटनहमले पहिलो पटक गोल गरेको हो ।स्यान्टियागो बर्नेबाउमा रियल खेलको २८ औँ मिनेटमा रफायल भरानको आत्मघाती गोलको कारण पछि परेको थियो ।तर, डिफेन्डिङ च्याम्पियनका लागि क्रिस्टियानो रोनाल्डोले खेलको ४३ औँ मिनेटमा गोल गर्दै खेल बराबरीमा ल्याए ।त्यसपछि दुवै टोलीले गोलका थुप्रै प्रयास गरे पनि गोल गर्न सकेनन् । स्पर्सका कप्तान तथा गोलकिपर ह्युगो लोरिसले रियलका थुप्रै प्रयासलाई विफल बनाएका थिए ।बराबरीपछि अवे गोलको आधारमा टोटनहम म्याड्रिडभन्दा अघि समूहको शीर्ष स्थानमा उक्लिएको छ ।समूहकै अर्को खेलमा बोरुसिया डर्टमण्ड पनि एपोएल निकोसियासँग १–१ को बराबरीमा रोकियो ।  
