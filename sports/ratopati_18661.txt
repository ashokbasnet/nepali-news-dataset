६५ वर्षमा युनाइटेड पहिलो पटक हडर्सफिल्डसँग पराजित

म्यान्चेस्टर । प्रिमियर लिगको उपाधि होडमा रहेको म्यान्चेस्टर युनाइटेड हडर्सफिल्ड टाउनसँग १–२ गोलअन्तरले स्तब्ध बनेको छ । युनाइटेड हडर्सफिल्ड टाउनसँग पराजित भएको ६५ वर्षमा पहिलो पटक हो । पराजयसँगै जोसे मोरिन्होको टोलीको यस सिजनको अपराजित यात्रा अन्त्य भएको छ भने शीर्ष स्थानमा रहेको म्यान्चेस्टर सिटीसँग ५ अंकले पछि परेको छ ।युनाइटेडले लिगमा पछिल्ला ८ खेलमा मात्र दुई गोल खाएको थियो तर, शनिबार राती भएको खेलमा दुई गल्तीका कारण दुई गोल खान पुग्यो ।हुवान माटाले गल्ती गर्दा एरोन मुनीले हडर्सफिल्डलाई अग्रता दिलाए भने भिक्टर लिन्डेलफको गल्तीको फाइदा उठाउँदै लरेन्ट डेपोइट्रेले अग्रता दोब्बर बनाए । खेलको दोस्रो हाफमा मोरिन्होले मार्कस रासफोर्ड र हनेरिक मिखेतारियनलाई मैदानमा प्रवेश गराए ।रासफोर्डले खेल सकिन १२ मिनेट बाँकी छँदा रोमेलु लुकाकुको क्रसमा युनाइटेडका लागि गोल फर्काएर केही आशा दिलाए पनि युनाइटेडले अर्को गोल फर्काउन सकेन ।खेलमा युनाइटेडले लगभग ८० प्रतिशत बल नियन्त्रणमा राखे पनि सन् १९५२ पछि हडर्सफिल्डले युनाइटेडलाई लिगमा पहिलो पटक हराउन सफल रह्यो । योसँगै टोलीले ६ खेलको जीतविहिन यात्रा पनि अन्त्य गरेको छ ।हिजै भएका अन्य खेलमा लेस्टर सिटीले स्वान्सीलाई २–१ गोलअन्तरले पराजित गर्यो भने न्युकासलले क्रिस्टल प्यालेसलाई हराउँदै लिगको छैटौँ स्थानमा उक्लेको छ ।  
