लिभरपुलको लज्जास्पद पराजय, संकटमा एभर्टन

लण्डन । उत्कृष्ट फर्ममा रहेका स्ट्राइकर ह्यारी केनको दुई गोलको मद्दतले टोटनहम हटस्पर्सले लिभरपुललाई ४–१ गोलअन्तरले पराजित गर्न सफल भएको छ । आइतबार प्रिमियर लिग अन्तगरगतको खेलमा लिभरपुलको कमजोर डिफेन्सको फाइदा उठाउँदै स्पर्सले दोस्रो स्थानमा रहेको म्यान्चेस्टर युनाइटेडसँग अंक बराबरी गरेको हो ।वेम्बले स्टेडियममा किर्तिमानी ८० हजार ८२७ दर्शकसामु खेलिएको खेलमा केनले स्पर्सलाई खेलको चौँटो मिनेटमा नै अग्रता दिलाएका थिए । लगत्तै सन ह्युङ मिनले अग्रता दोब्बर बनाए । जोर्डन हेन्डरसनको पासमा मोहमद सलाहले गोल गर्दै लिभरपुललाई खेलमा फर्काउने प्रयास गरे पनि पहिलो हाफ सकिन लाग्दा डेले अलीले स्पर्सको अग्रता पुनः दोब्बर बनाए ।खेलको दोस्रो हाफमा केनले अर्को गोल थपेपछि लिभरपुल खेलमा फर्कन सकेन ।ह्वाइट हार्ट लेनको पुनःनिर्माण भइरहेको कारण यस सिजन स्पर्सले वेम्बलेलाई आफ्नो घरेलु मैदान बनाएको छ । प्रिमियर लिगको शुरुवाती तीन खेल जित्न नसकेको स्पर्सले पछिल्ला दुई खेल भने जित्न सफल भएको छ ।प्रशिक्षक माउरिसियो पोचेटिन्होले टोलीले अब बल्ल वेम्बलेलाई घरेलु मैदानको रुपमा महसुस गर्न थालेको बताए ।लिभरपुल भने स्पर्ससँग पछिल्ला १० खेलमा पहिलो पटक पराजित भएपछि लिगको नवौँ स्थानमा खस्किएको छ ।उता, एभर्टनका प्रशिक्षक रोनाल्ड कोमान थप संकटमा परेका छन् । घरेलु मैदानमा आर्सनलसँग पराजित भएपछि एभर्टन रेलिगेसन जोनमा परेको छ ।खेलमा अग्रता भने एभर्टनले लिएको थियो । वेयन रुनीले उत्कृष्ट गोल गर्दै एभर्टनलाई अग्रता दिलाए पनि पहिलो हाफ सकिन लाग्दा नाचो मोन्रेयालको गोलको मद्दतले आर्सनलले खेल बराबरी गरेको थियो ।दोस्रो हाफमा मेसुट ओजिलले गोल गर्दै आर्सनललाई खेलमा अग्रता दिलाए ।इड्रिसा गुआईले रातो कार्ड खाएपछि एभर्टन थप संकटमा पर्यो । त्यसपछि अलेक्सान्डर लाकाजेट र आरोन रामसेले गोल गर्दै आर्सनलको जीत सुनिश्चित गरे ।इन्जुरी समयमा ओमार नियासेले एभर्टनलाई अर्को गोल गरे पनि लगत्तै एलेक्सिस सान्चेजले गोल गर्दै आर्सनललाई ५–२ को जीत दिलाए ।पराजय पछि प्रशिक्षक कोम्यानले आफू अझै एभर्टनको भविष्य बदल्न सक्षम रहेको बताएका छन् ।जीतपछि अर्सनलले चौँथो स्थानमा रहेको चेल्सीसँग अंक बराबरी गर्न सफल भएको छ । गोल अन्तरको आधारमा भने पाँचौ स्थानमा रहेको छ ।  
