किर्तिमानी कोहली

मुम्बई । विराट कोहलीले हरेक खेलसँगै नयाँ उचाईं प्राप्त गरिरहेका छन् । आइतबार वाङ्खडे स्टेडियममा न्युजिल्याण्डविरुद्धको खेलमा भारतीय क्रिकेट टोलीका कप्तानले एकदिवसीय करियरको ३१ औँ शतक हिर्काए ।आफ्नो २ सयौँ एकदिवसीय खेलमा एभी डिभेलियर्स पछि शतक बनाउने उनी दोस्रो खेलाडी पनि बने ।कोहली अब एकदिवसीय खेलको इतिहासमा सबैभन्दा धेरै शतक बनाउने दोस्रो खेलाडी पनि बनेका छन् । अस्ट्रेलियाका पूर्व कप्तान रिकी पोन्टिङलाई पछिछाडेपछि अब उनीभन्दा अघि भारतकै सचिन तेन्दुलकर मात्र रहेका छन् । सचिनले ४९ शतक बनाएका छन् ।२ सय खेलपछि यति धेरै शतक बनाउने उनी पहिलो खेलाडी हुन् । त्यस्तै २ सय खेलपछि अन्य ब्याटसम्यानको तुलनामा उनी रन बनाउने देखि औसतमा सबैभन्दा सफल देखिएका छन् ।२ सय खेलपछि कोहलीले ५५.५५ रनको औसतले ८८८८ रन बनाएका छन् जसमा ३१ शतक र ४५ अर्धशतक समावेश छन् ।यसअघि, २ सय खेलपछि सबैभन्दा धेरै रन बनाउने डिभेलियर्स थिए । उनले ५४.५६ को औसतले २४ शतकसहित ८६२१ रन बनाएका थिए ।हाल हासिम अमलाले मात्र १५८ खेलमा ५१.२५ को औसतले ७३८१ रन बनाएका छन् । उनले २६ शतक बनाएका छन् ।करियरमा अघि बढ्दै जाँदा कोहलीको खेलमा सुधार भएको तथ्यांकहरुले देखाएको छ । पहिलो ५० एकदिवसीयमा उनको औसत ४५.६७ रहेको थियो भने दोस्रो ५० खेलमा उनको औसत ५१.८१ पुगेको थियो । तेस्रोमा ५७.८३ हुँदा चौँथोमा ६८.१ रहेको छ । सन् २०१६ र २०१७ को बीचमा उनले खेलेका ३४ खेलमा २०५७ रन बनाएका छन् । यसमा उनको औसत ८२.२८ रहेको छ भने १० शतक पनि हिर्काएका छन् ।शुरुवातमा कोहलीले रन पछ्याउँदा उल्लेखय योगदान गरे पनि पछिल्लो समयमा उनले दुवै इनिङमा उत्तिकै योगदान दिँदै आएका थिए । सन् २०१५ सम्म उनको पहिलो इनिङको औसत ३९.०३ हुँदा दोस्रो इनिङको औसत ६१.३४ रहेको थियो ।सन् २०१६ पछि भने पहिलो इनिङमा उनको औसत ७४.५८ रहेको छ भने दोस्रोमा ८९.३८ रहेको छ । सन् २०१५ सम्म उनले प्रत्येक ७.६७ इनिङमा एक शतक बनाउँथे भने अहिले उनी प्रत्येक ४.६७ इनिङमा शतक बनाउने गरेका छन् ।
