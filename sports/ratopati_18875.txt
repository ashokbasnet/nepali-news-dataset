रोनाल्डो : द बेस्ट – तस्विरमा फिफा बेस्ट अवार्ड

लण्डन । क्रिस्टियानो रोनाल्डो बेस्ट फिफा फुटबल अवार्ड २०१७ मा विश्वकै उत्कृष्ट पुरुष खेलाडी घोषित भएका छन् ।रियल म्याड्रिड र पोर्चुगलका फरवार्डले बार्सिलोनाका लियोनेल मेस्सी र पेरिस सेन्ट जर्मेनका नेयमारलाई पछि पार्दै उक्त अवार्डमाथि कब्जा जमाएका हुन् ।३२ वर्षीय रोनाल्डोले रियललाई ला लिगा तथा लगातार दोस्रो पटक च्याम्पियन्स लिगको उपाधि जिताउन सफल भएका थिए ।गत सिजन रोनाल्डोको लागि निकै सफल रह्यो । उनले पोर्चुगललाई युरो २०१६ को उपाधि पनि दिलाए थिए । त्यस्तै युभेन्टसबिरुद्ध च्याम्पियन्स लिगको फाइनलमा ४–१ को जित निकाल्ने क्रममा उनले दुई गोल गरे । त्यस्तै २९ खेलमा २५ गोल गर्दै उनले क्लबलाई पाँच वर्षमा पहिलो पटक लिग उपाधि जित्न मद्दत गरे ।रोनाल्डोको पक्षमा ४३.१६ प्रतिशत मत आएको थियो भने मेस्सीको पक्षमा मात्र १९.२५ प्रतिशत मत तथा नेयमारको पक्षमा ६.९ प्रतिशत मत आएको थियो ।रोनाल्डो फिफा वर्ष खेलाडी घोषित भएको यो लगातार दोस्रो पटक हो । सन् २०१६ बाट बालोन डि’ओरबाट अलग भएर फिफाले आफ्नै पुरस्कार समारोह आयोजना गर्न थालेको हो ।लण्डनमा आयोजित कार्यक्रममा बार्सिलोना तथा नेदरल्याण्डकी लाइके मार्टिन्सले उत्कृष्ट महिला खेलाडी, रियलका प्रशिक्षक जिनेदिन जिदान उत्कृष्ट पुरुष प्रशिक्षक तथा नेदरल्याण्डकी सरिना विगम्यान उत्कृष्ट महिला प्रशिक्षक घोषित भइन् ।युभेन्टसलाई लगातार छैटौँ इटालियन लिगको उपाधि दिलाउन महत्वपूर्ण भूमिका खेलेका जियान लुइजी बुफोनले उत्कृष्ट गोलकिपरको उपाधि जिते ।त्यस्तै, आर्सनलका ओलिभर जिरु उत्कृट गोलका लागि पुस्कास अवार्ड हात पारे भने सेल्टिकका समर्थकले उत्कृष्ट फ्यानको अवार्ड हात पारे ।सन् २०१७ को उत्कृष्ट ११ खेलाडीमा रोनाल्डोसँगै मेस्सी, नेयमार, आन्द्रेस इनियेस्टा, टोनी क्रुस, लुका मोड्रिच, मार्सेलो, सर्जियो रामोश, लियोनार्डो बोनुची, ड्यानी आल्भेस र बुफोन रहेका छन् ।
