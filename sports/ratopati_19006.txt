डिफेन्डिङ च्याम्पियन युनाइटेडसँगै सिटी र आर्सनल इएफएल कपको क्वाटरफाइनलमा

लण्डन । स्वान्सी सिटीविरुद्ध सहज जित निकाल्दै म्यान्चेस्टर युनाइटेड काराबाओ कपको क्वाटरफाइनलमा प्रवेश गरेको छ ।जेसे लिन्डगार्डको दुई गोलको मद्दतले डिफेन्डिङ च्याम्पियन युनाइटेडले स्वन्सीलाई पारजित गरेको हो ।मंगलबारको खेलका लागि युनाइटेडले टोलीमा निकै परिवर्तन गरेको थियो । तैपनि टोलीले खेलमा नियन्त्रण बनाउन सफल रह्यो ।पहिलो हाफमा मार्कस रासफोर्डको पासमा गोल गर्दै लिन्डगार्डले युनाइटेडलाई अग्रता दिलाए भने दोस्रो हाफमा उनले अग्रता दोब्बर बनाएका थिए ।उता, प्रिमियर लिगको शीर्ष स्थानमा रहेको म्यान्चेस्टर सिटीले वुल्भरह्याम्पटन वान्डरर्सलाई पेनाल्टी सुटआउटमा हराउँदै अन्तिम ८ मा प्रवेश गर्न सफल भएको छ ।सिटीको जीतका गोलकिपर क्लाउडियो ब्राभो नायक रहे । च्याम्पियन्स सीपको शीर्ष टोलीविरुद्ध उनले निर्धारित समयमा तीनवटा महत्वपूर्ण बचाउ गरे भने पेनाल्टी सुटआउटमा अल्फ्रेड एन’डाये र कोनर कोयडीको प्रहार बचाउ गरे ।सिटीले भने आफ्ना चार वटै प्रहारलाई गोलमा परिणत गरेपछि ४–१ गोलअन्तरले खेल आफ्नो पक्षमा पार्यो ।वुल्भसले यस सिजन सिटीलाई निर्धारित समयमा गोल गर्न रोक्ने पहिलो टोली बने पनि पेनाल्टीमा अभागी बन्न पुग्यो ।त्यस्तै आर्सनलले पनि संघर्षपूर्ण खेलमा नर्विच सिटीलाई पराजित गर्दै प्रतियोगिताको क्वाटर फाइनलमा आफ्नो स्थान सुरक्षित गरेको छ ।पहिलो हाफमा जोस मर्फीले गोल गरेपछि खेलमा आर्सनलपछि परेको थियो ।तर, १८ वर्षीय युवा फरवार्ड एडवार्ड एनकेटियाले खेलको अन्त्यतिर दुई गोल गरेपछि आर्सनल विजयी बन्न पुग्यो ।खेलअवधिभर नर्विचले आफ्नो अग्रता दोब्बर बनाउने थुप्रै अवसर गुमाएको थियो । त्यही भूल उसको लागि भारी बन्न पुग्यो ।मंगलबार भएको अन्य खेलमा बोर्नेमाउथले मिडल्सब्रोलाई ३–१ गोलअन्तरले पराजित गर्यो भने ब्रिस्टर सिटीले क्रिस्टल प्यालेसलाई ४–१ गोलअन्तरले हरायो । लेस्टर सिटीले भने लिड्स युनाइटेडलाई ३–१ गोलअन्तरले पराजित गर्यो ।
