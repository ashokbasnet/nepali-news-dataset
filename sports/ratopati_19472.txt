स्पेनविरुद्ध उत्कृष्ट पुनरागमन गर्दै इंग्ल्याण्डलाई विश्वकपको उपाधि

कोलकाता । इंग्ल्याण्डले २–० ले पछि परेको स्थिति उल्टाएर स्पेनलाई ५–२ गोलअन्तरले पराजित गर्दै अन्डर १७ विश्वकपको उपाधिमाथि कब्जा जमाएको छ । योसँगै इंग्ल्याण्डले युरोपियन अन्डर १७ मा बेहोरेको पराजयको बदला पनि लिएको छ ।यद्यपि, खेलमा इंग्ल्याण्डको शुरुवात भने राम्रो हुन सकेन । सर्जियो गोमेजको दुई गोलको मद्दतले स्पेनले पहिलो हाफमा २–० को अग्रता लिएको थियो ।पहिलो हाफ सकिन लाग्दा रिहान ब्रिउस्टरले प्रतियोगिताको आठौँ गोल गर्दै इंग्ल्याण्डलाई खेलमा फर्काउने प्रयास गरेका थिए ।दोस्रो हाफमा भने इंग्ल्याण्डले निकै सुधारिएको खेल प्रदर्शन गर्दै निरिह स्पेनको डिफेन्सविरुद्ध गोलको वर्षा गरेको थियो ।खेलको ५८ औँ मिनेटमा मोर्गन गिब्स ह्वाइटले खेल बराबरी गरे भने फिल फोडेनले दुई तथा मार्क गुहेइले एक गोल गरेपछि इंग्ल्याण्डले खेल आफ्नो पक्षमा पार्न सफल रह्यो ।यसअघि प्रतियोगिताको क्वाटरफाइनलभन्दा अघिको यात्रा तय गर्न असफल रहेको इंग्ल्याण्डले यो उपाधि जितेको पहिलो अवसर हो । गत जुनमा इंग्ल्याण्डको अन्डर २० टोलीले पनि विश्वकप जितेको थियो ।  
