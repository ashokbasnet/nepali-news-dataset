प्रिमियर लिग राउण्ड अप : सिटीको अपराजित यात्रा जारी, केन बिनाको स्पर्स पराजित

लण्डन । लगातार आठौँ खेलमा जित निकाल्दै म्यान्चेस्टर सिटीले प्रिमियर लिगको शीर्ष स्थानमा आफ्नो पकड बलियो बनाएको छ ।शनिबार राती सम्पन्न खेलमा सिटीले वेस्ट ब्रोम आल्बियोनलाई उसैको घरेलु मैदानमा ३–२ गोलअन्तरले पराजित गरेको हो ।दशौँ मिनेटमा नै लेरोय सानेले गोल गर्दै सिटीलाई अग्रता दिलाएका थिए । तर, लगत्तै जे रोड्रिग्वेजले खेल बराबरीमा ल्याए ।त्यसको २ मिनेट पछि नै फर्नान्डिन्होले गोल गर्दै सिटीलाई पुनः अग्रता दिलाए ।खेलको दोस्रो हाफमा राहिम स्टर्लिङले अर्को गोल थप्दै सिटीको जीत सुनिश्चित गरे ।इन्जुरी समयमा म्याट फिलिप्सले वेस्ट ब्रोमका लागि एक गोल फर्काए पनि त्यो सान्तवना गोल मात्र बन्यो ।१० खेलपछि ९ मा जीत र एकमा बराबरी गर्दै सिटी २८ अंकसहित पहिलो स्थानमा रहेको छ । सिटी सबै प्रतियोगितामा पछिल्ला २१ खेलमा अपराजित रहेको छ, जुन क्लबको इतिहासमा नै पहिलो पटक हो ।उता, म्यान्चेस्टर सिटीले पनि उपाधिको होडमा रहेको टोटनहम हटस्पर्सलाई १–० गोल अन्तरले पराजित गरेको छ ।एन्थोनी मार्सियालले खेलमो ८१ औँ मिनेटमा गोल गर्दै युनाइटेडलाई महत्वपूर्ण तीन अंक दिलाए । रोमेलु लुकाकुले हेड गर्दै पास दिएको बललाई मार्सियालले गोलको जाली चुमाएका थिए ।फर्ममा रहेका स्ट्राइकर ह्यारी केनलाई घाइते हुँदै गुमाएको स्पर्सले पाएको अवसरहरुलाई सदुपयोग गर्न सकेन । विशेष गरेर पहिलो हाफमा खेलमा नियन्त्रण बनाए पनि स्पर्सले गोल गर्न भने असमर्थ रह्यो ।खेलपछि युनाइटेड २३ अंकसहित दोस्रो स्थानमा रहेको छ भने टोटनहम २० अंकसहित तेस्रो स्थानमा सिमित बनेको छ ।शनिबार नै भएको अन्य खेलमा आर्सनलले एक गोलले पछि परेको स्थिति उल्टाउँदै स्वान्सीलाई २–१ गोल अन्तरले पराजित गरेको छ । साम क्लाउकसले स्वान्सीलाई अग्रता दिलाए पनि खेलको दोस्रो हाफमा सिएड कोलास्नियाक र आरोन रामशेले गोल गर्दै आर्सनललाई जीत दिलाए । योसँगै रामशेले क्लबका लागि ५० गोल पनि पूरा गरेका छन् ।त्यस्तै, डिफेन्डिङ च्याम्पियन चेल्सीले पनि बोर्नेमाउथविरुद्ध १–० को संघर्षपूर्ण जीत निकालेको छ ।अल्भारो मोराटाले थुप्रै अवसर गुमाउँदा एडिन हजार्डले खेलको ५१ औँ मिनेटमा गोल गर्दै चेल्सीलाई जीत दिलाए ।जीतपछि चेल्सी लिगको चौँथो स्थानमा रहेको छ भने आर्सनल लिगको पाँचौ स्थानमा रहेको छ ।उता, हडर्सफिल्ड टाउनलाई पराजित गर्दै लिभरपुल लिगको छैटोँ स्थानमा उक्लिएको छ ।निराशजनक पहिलो हाफपछि ड्यानियल स्टरिज, रोबर्टो फर्मिन्हो र जर्जिनियो विज्नाल्डमले गोल गर्दै लिभरपुललाई ३–० को सहज जित दिलाए ।पहिलो हाफको अन्त्यमा लिभरपुलले पेनाल्टी पाए पनि त्यसलाई मोहमद शलाहले गोलमा परिणत गर्न सकेनन् । प्रिमियर लिगमा आर्सनलसँगै लिभरपुलले सर्वाधिक ३४ वटा पेनाल्टीको अवसर गुमाएको छ ।अन्य खेलमा क्रिस्टल प्यालेसले वेस्ट ह्यामसँग २–२ को बराबरी खेल्यो भने स्टोक सिटीले वाटफोर्डलाई १–० गोलअन्तरले हरायो ।  
