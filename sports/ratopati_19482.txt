डर्टमण्डको खराब फर्मको फाइदा उठाउँदै बायर्न शीर्ष स्थानमा

म्युनिख । तेस्रो स्थानमा रहेको आरबी लेइपजिगलाई हराउँदै बायर्न म्युनिख बुन्डेस लिगाको शीर्ष स्थानमा उक्लेको छ ।लगभग खेल अवधि भर लेइपजिग १० खेलाडीमा सीमित बनेको थियो । खेलको १३ औँ मिनेटमा नै आयर्न रोबेनलाई फल हानेपछि विली ओबान रातो कार्ड खाँदै बाहिरिएका थिए । लगत्तै जेम्स रोड्रिग्वेजले बायर्नलाई अग्रता दिलाए । रोबेनको क्रसमा उनले गोल गरेका थिए । पहिलो हाफ सकिन लाग्दा लेवानडोस्कीले ह्याभी मार्टिनेजको पासमा गोल गर्दै बायर्नको अग्रता दोब्बर बनाए ।१० खेलपछि बायर्न २३ अंकसहित लिगको शीर्ष स्थानमा उक्लन सफल भएको छ ।उता, बोरुसिया डर्टमण्डले आफ्नो खराब प्रदर्शन जारी राख्दै हानोभरसँग ४–२ गोल अन्तरले पराजित भएको छ ।लिगका पछिल्ला ३ खेलमा जित हासिल गर्न नसकेपछि डर्टमण्ड लिगको दोस्रो स्थानमा खस्किएको छ ।अन्य खेलमा बायर लेभरक्युजनले क्लोनलाई २–१ ले पराजित गर्‍यो भने वुल्फस्वर्ग र साल्केले १–१ को बराबरी खेल्यो ।
