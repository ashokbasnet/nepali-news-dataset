९ वर्ष यताकै सबैभन्दा लज्जास्पद हार

म्याड्रिड । रियल म्याड्रिडले च्याम्पियन्स लिगको समूह चरणमा ९ वर्ष यताकै सबैभन्दा लज्जास्पद हार बेहोर्दै टोटनहमसँग ३–१ गोलअन्तरले पराजित भएको छ ।टोटनहमलाई जीत दिलाउन डेले अलीले दुई तथा क्रिस्टियन एरिक्सनले एक गोल गरे भने खेलको अन्त्यतिर क्रिस्टियानो रोनाल्डोले एक सान्तवना गोल गरे ।सन् २००८ मा युभेन्टससँग २–० ले पराजित भए यता लस ब्लाङ्कोसको युरोपियन प्रतियोगिताको समूह चरणमा सबैभन्दा ठूलो पराजय हो ।त्यस्तै, रोनाल्डोले गोल गरेको च्याम्पियन्स लिगको खेलमा रियल पराजित भएको यो छैटौँ अवसर हो ।यसअघि म्यान्चेस्टर युनाइटेडबाट सन् २००९ मा रियल आएयता रोनाल्डो टोटनहमविरुद्ध १७ खेलमा अपराजित थिए । ३२ वर्षीय खेलाडीले बुधबार रातीको खेलमा सबै प्रतियोगितामा टोटनहमविरुद्ध आफ्नो गोल संख्या १० पुर्याए पनि जिनेदिन जिदानको टोलीलाई हारबाट जोगाउन सकेनन् ।जीतसँगै टोटनहमले च्याम्पियन्स लिगको अन्तिम १६ मा स्थान बनाएको छ । उता, आइतबार जिरोनासँग पराजित भएको रियल लगातार दोस्रो खेलमा पराजित भएको छ ।समूहको अर्को खेलमा बोरुसिया डर्टमण्ड एपोएलसँग १–१ को बराबरीमा रोकिएको छ ।  
