अगुएरोले किर्तिमान भंग गर्दा सिटी अन्तिम १६ मा, लिभरपुल विजयी

लण्डन । सर्जियो अगुएरो म्यान्चेस्टर सिटीको सर्वकालिन किर्तिमानी गोलकर्ता बन्दा पेप ग्वार्डिओलाको टोलीले इटालियन टोली नापोलीलाई ४–२ गोलअन्तरले पराजित गर्दै च्याम्पियन्स लिगको अन्तिम १६ मा प्रवेश गरेको छ ।प्रिमियर लिगको शीर्ष स्थानमा रहेको सिटीले समूह एफमा दुई खेल बाँकी छँदै चार जीतसहित अर्को चरणमा प्रवेश गरेको हो ।दुई हप्ताअघि म्यान्चेस्टरमा २–१ को संघर्षपूर्ण जीत निकालेको सिटीले बुधबारको खेलमा पनि निकै संघर्ष गर्नु परेको थियो ।खेलमा अग्रता नापोलीले लोरेन्जो इन्सिग्नेको उत्कृष्ट गोलको मद्दतले लिएको थियो । तर, पहिलो हाफ सकिन लाग्दा निकोलास ओटामेन्डीले खेल बराबरीमा ल्याए भने दोस्रो हाफको शुरुवातमा नै जोन स्टोन्सले गोल गर्दै सिटीलाई अग्रता दिलाए ।खेलको ६२ औँ मिनेटमा पेनाल्टीबाट जर्जिन्होले खेल बराबरी गरे पनि लेरोय सानेको काउन्टर अट्याकमा अगुएरोले क्लबका लागि किर्तिमानी १७८ औँ गोल गरे । योसँगै एरिक ब्रुकको ७९ वर्ष पुरानो रेकर्ड भंग भएको छ ।त्यसपछि नापोलीले थुप्रै अवसर गुमाउँदा राहिम स्टर्लिङले सिटीका लागि चौँथो गोल थपे ।समूहको अर्को खेलमा साख्तार डोनेस्कले फेयनुर्डलाई ३–१ गोलअन्तरले पराजित गर्यो । अर्को चरणमा छनौट हुने नापोलीले साख्तारलाई पराजित गर्नुपर्नेछ ।उता, अर्को इंग्लिस टोली लिभरपुल च्याम्पियन्स लिगको नकआउट चरणको प्रवेश निकट पुगेको छ । समूह ई अन्तरगतको खेलमा लिभरपुलले मारिबोरलाई ३–० ले पराजित गर्यो ।यसअघि मारिबोरलाई ७–० ले पराजित गरेको लिभरपुलले आफ्नो घरेलु मैदानमा भने मारिबोरको डिफेन्सलाई चिर्न निकै संघर्ष गर्नु परेको थियो ।लिभरपुलको जीतमा मोहमद सालाह, एमरे च्यान र ड्यानियल स्टरिजले एक–एक गोल गरे । यसअघि जेम्स मिल्नरको पेनाल्टी मारिबोरका गोलकिपर जास्मिन ह्यान्डानोभिचले जोगाएका थिए ।चार खेलपछि लिभरपुल ८ अंकसहित समूहको शीर्ष स्थानमा रहेको छ । दोस्रो स्थानमा ला लिगा टोली सेभिया रहेको छ । सेभियाले बुधबार तेस्रो स्थानमा रहेको स्पार्टाक मस्कोलाई २–१ ले पराजित गर्यो ।  
