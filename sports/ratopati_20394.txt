ला लिगामा बार्सिलोनाको अहिलेसम्मकै उत्कृष्ट शुरुवात, सुवारेजको गोलविहीन यात्रा जारी

बार्सिलोना । सेभियालाई २–१ गोलअन्तरले पराजित गर्दै बार्सिलोनाले ला लिगामा अहिलेसम्म कै क्लबको उत्कृष्ट शुरुवातको किर्तिमानलाई बराबरी गरेको छ ।११ खेलमा ३१ गोल गरेको बार्सिलोनाले यस्तै उपलब्धि सन् २०१२/१३ र २०१३/१४ को सिजनमा हासिल गरेको थियो ।बार्सिलोनाको जीतमा २४ वर्षीय फरवार्ड पाको अल्कासारले दुई गोल गरे । खेलको २३ औँ मिनेटमा लुइस सुवारेजको पासमा उनले बार्सिलोनालाई अग्रता दिलाएका थिए ।तर, दोस्रो हाफमा गुइडो पिजारोको गोलको मद्दतले सेभियाले खेल बराबरी गरेको थियो । लगत्तै अल्कासारले गोल गर्दै बार्सिलोनालाई तीन अंक दिलाए ।उता, फर्ममा आउन संघर्षरत लुइस सुवारेज फेरि पनि गोल गर्नबाट चुकेका छन् । गत महिना एथ्लेटिको म्याड्रिडविरुद्ध गोल गरे यता उनले खेलका ४५१ मिनेटको खेलमा गोल गर्न सकेका छैनन् । सन् २०१४ यता यति लामो समय गोल गर्न नसकेको उनले यो पहिलो अवसर हो ।जीतसँगै बार्सिलोनाले ला लिगाको शीर्ष स्थानमा ४ अंकको अग्रता बनाएको छ । उता, भ्यालेन्सियाले लेगानेसलाई ३–० गोलअन्तरले पराजित गर्दै बार्सिलोनासँग समान ३० गोल गर्न सफल भएको छ ।दोस्रो स्थानमा रहेको भ्यालेन्सियाका लागि ड्यानी परेहो, रोड्रिगो र सान्टी मिनाले एक–एक गोल गरे । ला लिगामा भ्यालेन्सिया र बार्सा दुवै अपराजित रहेका छन् ।उता, एथ्लेटिको म्याड्रिड पनि अपराजित रहे पनि उसले ११ मध्ये ५ खेलमा बराबरी गरेको छ । शनिबारको खेलमा एथ्लेटिकोले डेपोर्टिभो लाकोरुनालाई १–० को झिनो अन्तरले पराजित गर्यो । एथ्लेटिकोलाई जीत दिलाउन टोमास पार्टेले निर्णायक गोल गरे ।  
