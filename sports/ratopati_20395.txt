लिग वानमा एकपछि अर्को किर्तिमान तोड्दै एम्बापे

पेरिस । एंगर्सविरुद्ध शनिबारको खेलमा दुई गोल गर्दै पेरिस सेन्ट जर्मेनका फरवार्ड कायलिन एम्बापे लिग वानमा २० गोल पुर्याउने पछिल्ला ४० वर्षमा सबैभन्दा युवा खेलाडी बनेका छन् ।यो सिजन उनले ४ गोल गरिसकेका छन् भने गत सिजन साविक विजेता मोनाकोबाट उनले १६ गोल गरेका थिए । एम्बापेले यो उपलब्धि मात्र ४९ खेलमा हासिल गरेका हुन् र यस क्रममा उनले १३ वटा गोलको अवसर पनि सृजना गरेका छन् । पछिल्ला ४० वर्षमा १८ वर्ष १० महिना पुगेका एम्बापे यो उपलब्धि हात पार्ने सबैभन्दा कान्छो खेलाडी हुन् ।केही दिन अघि एम्बापे च्याम्पियन्स लिगमा आफ्नो गोल संख्या ८ पुर्याउँदै यो उपलब्धि पूरा गर्ने २० वर्षमूनिका पहिलो खेलाडी बनेका थिए । गत वर्ष उनी च्याम्पियन्स लिगको सेमिफाइनलमा गोल गर्दै सबैभन्दा युवा खेलाडी पनि बनेका थिए ।कभानीको सय गोल खेलमा एडिसन कभानीले पनि दुई गोल लिग वानमा पेरिस सेन्ट जर्मेनका लागि सय गोल पूरा गरेका छन् । यो सिजन उनले ११ खेलमा १३ गोल गरिसकेका छन् । जुलियन ड्राक्सलरले एक गोल थपेपछि पीएसजी ५–० गोलले विजयी भयो ।यस सिजन अपराजित रहेको पीएसजी १२ खेलपछि ३२ अंकसहित लिगको शीर्ष स्थानमा रहेको छ ।चार अंकले साविक विजेता मोनाको दोस्रो स्थानमा रहेको छ । मोनाकोले पनि गुइनगाम्पलाई ६–० ले पराजित गर्यो । मोनाकोको जीतमा गुइडो कारिलो र एडमा ट्रायोरेले दुई–दुई गोल गरे भने केइटा बाल्डे र फाबिन्होले एक–एक गोल गरे ।
