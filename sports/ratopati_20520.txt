जीतको बाटोमा फर्कियो रियल तर, के भइरहेछ रोनाल्डोलाई ?

म्याड्रिड । मार्को असेन्सियोले ला लिगा यस सिजनकै सम्भवतः उत्कृष्ट गरेपछि रियल म्याड्रिडले लगातार दुई खेलको हारको श्रृंखला रोक्दै लास पालमासलाई ३–० गोलअन्तरले पराजित गरेको छ ।गत सिजन लिग र युरोपियन कप जितेको रियलले यस सिजन सोही मापदण्डको खेल प्रदर्शन नसकेपनि आइतबारको खेलमा यसअघिका भन्दा निकै सुधारिएको खेल प्रदर्शन गरेको थियो ।पहिलो हाफ सकिन लाग्दा कासिमेरोले हेडमार्फत गोल गर्दै रियललाई अग्रता दिलाएका थिए । दोस्रो हाफमा असेन्सियोले ३० यार्ड टाढाबाट उत्कृष्ट गोल गर्दै घरेलु टोलीको अग्रता दोब्बर बनाए । खेलको ७४ औँ मिनेटमा क्रिस्टियानो रोनाल्डोको पासमा इस्कोले तेस्रो गोल थपे ।आइतबार रातीको खेल रोनाल्डोको लागि फेरि निरश साबित भयो । इस्को लागि उनले गोलको अवसर सृजना गरे पनि उनी मुस्कुराउन सकेनन् ।ला लिगामा ‘गोल मेसिन’ भनेर चिनिने रोनाल्डोले यस सिजन गोल नै गर्न सकिरहेका छैनन् । गेटाफेविरुद्ध एक गोल गर्न बाहेक रोनाल्डो आफ्नो फर्ममा आउन सकिरहेका छैनन् ।३२ वर्षीय पोर्चुगिज फरवार्डले ला लिगामा विपक्षीको पोष्टमा गरेका ४८ वटा प्रहारमध्ये एकवटा मात्र गोलमा परिणत भएको छ । उता, लियोनेल मेस्सीले आफ्ना ६९ प्रहारमध्ये १२ वटालाई गोलमा परिणत गरेका छन् ।रोनाल्डोको कोशिस र मिहिनेतमा कमी भने पक्कै आएको होइन । आइतबारको खेलमा पनि उनले गोलका लागि ८ वटा प्रयास गरेका थिए । अन्य दिनमा उनले यतिबेला ह्याट्रिक पूरा गरिसक्थे । तर, हिजो त्यस्तो भएन ।उता, करिम बेन्जेमाले पनि गोल गर्न सकिरहेका छन् । उनलाई सब्सिटिच्युड गर्दा रियलका समर्थकहरुले उनीविरुद्ध हुटिङ गरेका थिए । दुई स्ट्राइकरले गोल गर्न नसक्दा रियलको घाउमाथि नुन छर्कने काम भएको छ ।च्याम्पियन्स लिगमा भने रोनाल्डोले गोल गरिरहेका छन् । पछिल्ला ४ खेलमा उनले ६ गोल गरेका छन् । तर, ला लिगामा भने उनले त्यही कुरालाई दोहोराउन सकिरहेका छैनन् ।जीतको लयमा फर्कन जिनेदिन जिदानलाई हिजोको खेलमा जित आवश्यक थियो । अब फ्रेन्च प्रशिक्षकलाई आफ्ना घाइते खेलाडीहरु फर्कने आशा छ । एथ्लेटिको म्याड्रिडविरुद्धको खेलअघि उनी ड्यानी कार्भाहाल, केयलर नाभास र गेराथ बेल फर्केको हेर्न चाहन्छन् ।त्यस्तै, रोनाल्डोको गोलको खडेरी पनि चाँडै अन्त्य गर्नुपर्ने हुन्छ । रोनाल्डोले खेलेका ६३० मिनेटमा मात्र एक गोल अवश्य पनि चिन्ताको विषय हो ।  आगामी नोभेम्बर १९ मा एथ्लेटिकोले रियलको आतिथ्य गर्नेछ ।जीतपछि रियलले एथ्लेटिकोलाई गोलअन्तरको आधारमा उछिन्दै तेस्रो स्थानमा उक्लेको छ । तर, शीर्ष स्थानमा रहेको बार्सिलोनाभन्दा ८ अंकले पछि परेको छ ।हिजो भएको अन्य खेलमा जिरोनाले लेभान्तेलाई २–१ पराजित गर्यो भने सेल्टाभिगोले एथ्लेटिक बिल्बाओलाई र रियल सोसिडाडले इबारलाई समान ३–१ गोलअन्तरले हरायो । भिल्लेरियाले पनि मालागामाथि २–० को जीत हासिल गर्यो ।  
