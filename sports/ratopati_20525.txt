मोरिन्हो भर्सेस कोन्टे : जीतपछि हात मिलाउन चाहेनन् चेल्सीका प्रशिक्षक

लण्डन । इंग्लिस फुटबलका दुई हेभिवेट क्लब चेस्सी र म्यान्चेस्टर युनाइटेडबीचको खेल जहिले पनि रोचक हुने गरेको छ । पछिल्लो समय भने दुई क्लबको प्रतिस्पर्धाभन्दा दुई क्लबका प्रशिक्षकहरुको प्रतिस्पर्धा त्योभन्दा रोचक हुन थालेको छ ।आइतबार राती सम्पन्न खेलमा फेरि पनि दुई प्रशिक्षकबीच रोचक दृश्य देख्न पाइयो । अल्भारो मोराटोको एक मात्र गोलको मद्दतले चेल्सीले म्यान्चेस्टर युनाइटेडलाई हराउँदा प्रचलित अभ्यासविपरित चेल्सीका प्रशिक्षक एन्टोनियो कोन्टेले युनाइटेडका प्रशिक्षक जोसे मोरिन्होको हात मिलाउन चाहेनन् ।यसो त कोन्टे प्रिमियर लिग आएदेखि नै दुईबीच सम्बन्ध सुमधुर छैन । गत सिजन युनाइटेडलाई ४–० ले पराजित गर्दा मोरिन्होले कोन्टेमाथि आवश्यकताभन्दा बढी खुसियाली मनाएको आरोप लगाएका थिए ।आइतबार पनि मोरिन्होलाई बाइपास गर्दै कोन्टेले खेल सकिने बित्तिकै मैदानमा गएर आफ्ना खेलाडीहरुसँग खुसियाली साटासाट गरेका थिए । ‘स्पेसल वान’ ले उनको ब्याकरुम स्टाफसँग मात्र हात मिलाए ।यद्यपि, मोरिन्होले भने दुईबीच कुनै समस्या नरहेको बताउँछन् । ‘के म अब उनलाई पछ्याउँदै मैदानको बीचमा गएर हात मिलाउन जानु ? त्यहाँ जो थिए मैले उनीहरुसँग हात मिलाए,’ मोरिन्होले भने, ‘मलाई लाग्छ उनको एसिस्टेन्टमा उनको भाई पनि थिए । मैले उनीहरुसँग हात मिलाएर मेरो कर्तव्य निर्वाह गरे । म कुदेर गएर उनको पिछा त गर्न सक्दिन नि ।’उता चेल्सीका प्रशिक्षक कोन्टेले हात मिलाउन वा नमिलाउन ठूलो कुरा नभएको बताए । हात मिलाउन भन्दा जीत महत्वपूर्ण कुरा रहेको उनको जिकिर थियो । ‘हात मिलाउन महत्वपूर्ण होइन, खेल जित्न महत्वपूर्ण हो,’ उनको भनाई थियो ।जीतपछि चेल्सीले युनाइटेडसँगको दुरी एक अंकमा झार्न सफल भएको छ । ११ खेलपछि २३ अंकसहित युनाइटेड दोस्रो स्थानमा रहेको छ भने साबिक विजेता चेल्सी २२ अंकसहित चौँथो स्थानमा रहेको छ ।  
