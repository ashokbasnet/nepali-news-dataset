केन र विंक्स इंग्ल्याण्डको टोलीबाट बाहिर

लण्डन । टोटनह्यामका ह्यारी केन र ह्यारी विंक्स चोटका कारण जर्मनी र ब्राजिलविरुद्धको मैत्रीपूर्ण खेलमा इंग्ल्याण्डको राष्ट्रिय टोलीबाट बाहिरिएका छन् । उनीहरुको स्थानमा वेस्टब्रोमका मिडफिल्डर जेक लिभरमोरलाई टोलीमा समावेश गरिएको छ ।केनको घुँडामा चोट लागेको छ भने विंक्सको कुर्कुचामा समस्या देखिएको छ । क्रिस्टल प्यालेसबिरुद्ध आइतबारको खेलपछि दुवैको उपचार गरिएको थियो ।इंग्ल्याण्डले शुक्रबार वेम्बलेमा जमर्नीको आतिथ्य गर्नेछ भने सोही स्टेडियममा नोभम्बर १४ मा ब्राजिलको सामना गर्नेछ ।स्पर्सकै डेले अलीले यसअघि नै टोलीबाट नाम फिर्ता लिइसकेका छन् । उनको स्थानमा एभर्टनका डिफेन्डर माइकल किनलाई टोलीमा बोलाएको छ ।प्यालेसविरुद्धको खेलमा हाफ टाइममा रिप्लेस गरिएका विंक्सको चुर्कुचामा चोट लागेको टोटनहमका प्रशिक्षक माउरिसो पोचेटिन्होले बताए । यता, घुँडाको चोट लागेपछि पहिलो हाफमा उपचार गरेका केन खेलको ७७ मिनेटमा मैदानबाट बाहिर निस्केका थिए ।चेल्सीका सेन्टर ब्याक ग्यारी केहिल पनि टोलीमा समावेश हुने नहुने विषयमा दुविधा रहेको छ । क्लबले उनको स्थिति अध्ययन गरेपछि निर्णय लिने बताइएको छ ।
