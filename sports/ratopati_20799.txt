रोनाल्डो आउट, नेयमार इन ?

म्याड्रिड । रियल म्याड्रिडका अध्यक्ष फ्लोरेन्टिनो पेरेजले नेयमारका पितालाई भेटेर पेरिस सेन्ट जर्मेनका स्टारलाई क्रिस्टियानो रोनाल्डोको स्थानमा स्पेन फर्काउने विषयमा छलफल गरेको विभिन्न मिडिया रिपोर्टहरुमा उल्लेख गरिएको छ ।ब्राजिलियन स्टार यही वर्षमात्र रियलका चिरप्रतिद्वन्द्वी बार्सिलोना छाडेर विश्वकिर्तिमानी १९.८ करोड पाउण्डमा पेरिस आइपुगेका हुन् ।पीएसजी आउने बित्तिकै नेयमारले त्यहाँ आफ्नो प्रभुत्व जमाउँदै पछिल्ला १२ खेलमा ११ गोल गरिसकेका छन् ।स्पेनिस पत्रिका मुन्डो डिर्पोटिभोका अनुसार पेरेज र नेयमार सिनियरबीच नेयमार पुनः स्पेन फर्किने विषयमा छलफल भएको छ ।रियलले सन् २०१३ ताका सान्तोषबाट नेयमार अनुबन्ध गर्न चाहेको थियो । तर, उनले रियलको साटो बार्सिलोनालाई छनौट गरेका थिए । चार वर्ष बार्सिलोनामा बिताएका नेयमारले एउटा च्याम्पियन्स लिगसहित थुप्रै उपाधि जितेका थिए ।रियलले नेयमारलाई बर्नेबाउमा आउन ढोका सँधै खुला राखेको बताइएको छ । तर, यो अनुबन्ध सन् २०२१ मा रोनाल्डोको करार सकिएपछि मात्र सम्भव हुने डेली मेलमा प्रकाशित रिपोर्टमा उल्लेख छ ।अहिलेको लागि नेयमार फ्रान्समा नै खुसी रहेको र लिग वानको डेब्यु सिजनमा उपाधि जित्न चाहेको बताइएको छ । यद्यपि, यो सिजन पिएसजीले मुख्य उपाधि जित्न नसके नेयमार फेरि स्पेन फर्कन सक्ने आशंका व्यक्त गरिएको छ ।फ्रेन्च टोलीले नेयमारलाई सहज बनाउन विशेष ध्यान दिइरहेको र क्लबमा अन्य ब्राजिलियन खेलाडीहरु ड्यानी आल्भेस, मार्किन्होस, थियागो सिल्भा र लुकास मोउरा भएको कारण ड्रेसिङ रुममा उनलाई सहज भइरहेको बताइएको छ ।उनकै प्रदर्शनको योगदानले पीएसजीले लिगमा राम्रो शुरुवात गर्दै शीर्ष स्थानमा चारको अंकको अग्रता बनाउन सफल भएको छ ।त्यस्तै, बायर्न म्युनिखजस्तो टोलीलाई हराउँदै च्याम्पियन्स लिगको समूह चरणको सबै खेल जित्दै टोली समूहको शीर्ष स्थानमा रहेको छ ।  
