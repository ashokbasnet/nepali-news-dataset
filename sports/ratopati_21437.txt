आयरल्याण्डको सपना चकनाचुर पार्दै स्वीटजरल्याण्ड विश्वकपमा, क्रोएसिया पनि छनौट

बासेल । विश्वकप छनौट प्लेअफको दोस्रो लेगमा स्वीटजरल्याण्डसँग गोलरहित बराबरीमा रोकिएपछि उत्तरी आयरल्याण्डको सन् १९८६ पछि पहिलो पटक विश्वकप खेल्ने सपना चकनाचुर बनेको छ । समग्रमा १–० गोलअन्तरले पराजित हुँदै आयरल्याण्ड विश्वकप प्रवेश गर्न असफल भएको हो ।पहिलो लेगमा रिकार्डो रोड्रिग्वेजको विवादास्पद पेनाल्टी नै खेलमा निर्णायक बन्न पुग्यो ।आइतबार सम्पन्न खेलको इन्जुरी समयमा वेस्ट ब्रोमका जोनी इभान्सले हेडमार्फत गोलको प्रयास गरे पनि त्यसलाई रोड्रिग्वेजले गोललाइनबाट क्लियर गर्न पुगेका थिए ।निकै रोमाञ्चक बनेको खेलमा दुवै टोलीले गोलका थुप्रै अवसरहरु गुमाएका थिए ।जितसँगै स्वीटजरल्याण्डले रसियामा हुने विश्वकपमा आफ्नो स्थान सुरक्षित गरेको छ । स्वीटजरल्याण्ड विश्वकपमा पुगेको यो लगातार चौँथो पटक हो ।उता, ग्रीसलाई घरेलु मैदानमा गोलरहित बराबरीमा रोक्दै क्रोएसियाले पनि विश्वकपमा आफ्नो स्थान शुरक्षित गरेको छ ।पहिलो खेलमा क्रोएसियाले जाग्रेबमा ग्रीसलाई ४–१ गोलअन्तरले हराएको थियो ।हिजोको खेलमा भने एउटा मात्र प्रहार लक्ष्यमा लागेको थियो । पाहुना टोलीका लागि इभान पेरेसिचले ३० यार्ड टाढाबाट गरेको प्रयास पोष्टमा लाग्न पुगेको थियो । पहिलो लेगको तुलनामा निकै सुधारिएको खेल प्रदर्शन गरेको ग्रीसले खेलमा पुनरागमन भने गर्न सकेन ।  
