रोनाल्डो बने चौँथो सन्तानका पिता

म्याड्रिड । रियालिटी टिभी स्टारले आफूसँग शारीरिक सम्बन्ध बनाएको आरोप लगाएको केही घण्टापछि नै क्रिस्टयानो रोनाल्डो चौँथो सन्तानको पिता बनेका छन् । ३२ वर्षीय रियल म्याड्रिडका स्टार खेलाडीले २२ वर्षीया प्रेमिका जर्जिना रोड्रिग्वेजले छोरीलाई बोकिरहेको तस्विर सार्वजनिक गर्दै आफू फेरि छोरीको पिता बनेको घोषणा गरेका हुन् ।आफ्नो इन्सटाग्राम पेजमा पोष्ट गर्दै रोनाल्डोले लेखेका छन्, ‘अलाना मार्टिनाको भर्खरै जन्म भएको छ । जियो र अलाना दुवै स्वस्थ छन् । हामी सबै धेरै खुसी छौँ ।’ आइतबार साँझ म्याड्रिडस्थित कुइरोन युनिभर्सल अस्पतालमा जर्जिनालाई भर्ना गरिएको थियो ।रोनाल्डोले गत हप्ता पिता बन्नु सुखद अनुभव भएको बताएका थिए । गत जुनमा मात्र रोनाल्डो सरोगेट आमाबाट इभा र माटेओका पिता बनेका थिए । त्यस्तै क्रिस्टियानो जुनियर पनि सरोगेट आमाबाट नै जन्मिएको अनुमान गरिएको छ ।हिजो मात्रै पोर्चुगलकीरियालिटी टिभी स्टार नटाचा रोड्रिग्वेजले रोनाल्डोले प्रेमिका जर्जिनालाई धोका दिँदै गोप्य रुपमा आफूसँग शारीरिक सम्बन्ध बनाएको आरोप लगाएकी थिइन् ।  
