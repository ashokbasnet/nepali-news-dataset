एउटा युगको अन्त्य : बुफोनसहित रोस्सी र बारजाग्लीद्वारा सन्यासको घोषणा

रोम । स्वीडेनसँग पराजित भएपछि इटालीका फुटबल समर्थकहरुसँग माफी माग्दै इटालीका लिजेन्डरी गोलकिपर जियानलुइजी बुफोनले अन्तर्राष्ट्रिय फुटबलबाट सन्यास लिएका छन् ।बुफोनले यसअघि नै रसिया हुने विश्वकपपछि सन्यास लिने संकेत गरेका थिए । तर, सोमबार मिलानमा भएको प्लेअफको दोस्रो लेगमा गोलरहित बराबरीमा रोकिएपछि समग्रमा १–० ले पराजित हुँदै इटाली विश्वकपमा छनौट हुन असफल हुनपुग्यो । सन् १९५८ यता इटाली विश्वकपमा पुग्न असफल भएको पहिलो पटक हो ।आँखाभरी आँशुसहित ३९ वर्षीय भेट्रान खेलाडीले भने, ‘मेरा अन्तिम खेल विश्वकपमा छनौट हुन नसक्नुसँग संगोग पर्यो । यो लज्जाको विषय हो ।’ ‘यसको जिम्मा हामी सबैले बराबर लिनुपर्छ । कसैलाई बलीको बोका बनाइनु हुँदैन,’ उनले भने ।उनीसँगै युभेन्टसका समकक्षी आन्द्रेया बारजाग्ली र रोमाका मिडफिल्डर ड्यानियल डि रोस्सीले पनि इटालीको करियर अन्त्य गरेका छन् । जर्जियो चिलेनीले पनि सन्यासको घोषणा गर्ने अनुमान गरिएको छ । उनीहरुबीच देशका लागि ४६१ खेल खेलेका छन् ।बुफोनले आफ्नो २० वर्षीय करियरमा देशका लागि १७५ वटा खेल गरेका छन् । सन् २००६ मा उनी विश्व विजेतासमेत बनेका थिए ।‘अझै पनि इटालीको फुटबलको भविष्य छ । किनभने हामीसँग स्वाभिमान, क्षमता र खराब पलबाट माथि उठ्ने दृढता छ । हामी फेरि उठ्ने छौँ,’ उनले भने ।इटालीका प्रशिक्षक गियामपिएरो भेन्चुराले खेलपछि राष्ट्रिय टेलिजिनसँग कुरा गर्न नमाने पछि ९० मिनेटपछि पत्रकार सम्मेलनमा बोल्दै आफूले अहिलेसम्म राजीनामा नदिएको बताए ।उनले भने, ‘मैले राजीनामा दिएको छैन किनभने मैले अध्यक्षसँग कुरा गरेको छैन । यसबारे म फुटबल संघसँग कुरा गर्नेछु ।  
