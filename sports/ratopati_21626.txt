नेपाली बलरहरुको सानदार प्रदर्शन : सन्दीपको घातक बलिङ, मलेसिया मात्र ४५ रनमा सीमित

काठमाडौँ - एसीसी यू १९ एसिया कपको समूह चरणको अन्तिम खेलमा मलेसियाले नेपाल सामु ४६ रनको लक्ष्य प्रस्तुत गरेको छ ।वर्षाको कारण २४ ओभरमा छोट्याइएको खेलमा मलेसियाले मात्र १५.३ ओभरमा सबै विकेट गुमाउँदै ४५ रन बनाएको हो ।बेयुमास ओभलमा जारी समूह चरणको अन्तिम खेलमा नेपालले टस जितेर फिल्डिङ गर्ने निर्णय लिएको थियो ।ओभर छोट्याएपछि मलेसियाले खेलमा निकै आक्रामक शुरुवात गरेको थियो । ५ ओभर सकिँदासम्म मलेसियाले ३० रन पूरा गरिसकेको थियो ।तर, अनिल कुमार शाहले छैटौ ओभरमा विरन्दीप जगजित सिंहलाई आफ्नो शिकार बनाएपछि मलेसियाको नाटकीय पतन शुरु भयो ।३३ रनको स्थितिमा पहिलो विकेट गुमाएको मलेसियाले सातौँ ओभरमा कुनै पनि रन नजोडी थप दुई विकेट गुमाउन पुग्यो । कप्तान दीपेन्द्र सिंह ऐरीले मेडेन ओभर फाल्दै २० रन बनाएर आक्रमक खेल खेलिरहेका मलेसियाका सादेद अजिज मुबारक र सौविन्दर सिंहलाई पभेलियन फर्काए ।आठौँ ओभरमा सन्दीप लामिछानेले मोहमद हफिज खैरलाई आउट गरे भने १० औँ ओभरमा महोहमद आरिफ युसुफलाई शुन्य रनमा आउट गरे ।शहाब आलमले ११ औँ ओभरमा दुई विकेट लिएपछि मलेसिया ४० रन बनाउँदा ७ विकेट गुमाउन पुग्यो । १२ औँ ओभरमा सन्दीपले थप दुई विकेट लिए ।लामिछानेले खेलमा ४.३ ओभर बलिङ गर्दै मात्र ८ रन खर्चिएर ५ विकेट लिए । दीपेन्द्र र आलमले २–२ विकेट लिए ।नेपालले अब केही बेरमा ब्याटिङ गर्नेछ ।सेमिफाइनलमा सहजै प्रवेश गर्न नेपालले मलेसियालाई राम्रो रन रेटसहित पराजित गर्नुपर्ने हुन्छ । समूह एमा आज भारतले बंगालदेशलाई पराजित गरेको खण्डमा र नेपालले मलेसियालाई पराजित गरे तीन जना टोलीको समान चार अंक हुनेछ । यसमा रन रेट महत्वपूर्ण हुनेछ । तीन टोली मध्ये नेपालको रन रेट सबैभन्दा कम रहेको छ । तर, बंगालदेशले भारतलाई पराजित गरे नेपाल स्वतः अर्को चरणमा पुग्ेछ ।
