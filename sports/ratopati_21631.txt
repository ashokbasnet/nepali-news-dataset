मलेसियामाथि नेपालको सानदार जीत : साहले छक्का हान्दै जीत दिलाए

काठमाडौँ । एसीसी यू १९ एसिया कपको समूह चरणको अन्तिम खेलमा नेपालले मलेसियामाथि आठ विकेटको शानदार जित हासि गरेको छ ।मलेसियाले  प्रस्तुत गरेको ४६ रनको झिनो लक्ष्य नेपालले मात्र २ विकेट गुमाएर हासिल गरेको हो ।ओपनर अनिल कुमार शाहले अन्तिम बलमा छक्का हान्दै नेपाललाई जीत दिलाए ।राम्रो रन रेट अवश्यक भएको बेला नेपाल निकै आक्रमक खेल प्रदर्शन गरेको थियोे । ओपनर अनिल कुमार शाहले १५ बलमा २६ रन बनाए । यस क्रममा उनले ३ छक्का र १ चौका हिर्काए ।ओपनर आसिफ सेख आउट भएपछि मैदानमा आएका कप्तान दीपेन्द्र सिंह ऐरीले पाँचौ ओभरको तेस्रो र चौँथो बलमा लगातार दुई छक्का हिर्काए । तर, अर्को बलमा उनी आउट भए ।यसअघि वर्षाको कारण २४ ओभरमा छोट्याइएको खेलमा मलेसियाले मात्र १५.३ ओभरमा सबै विकेट गुमाउँदै ४५ रन बनाएको थियो  ।बेयुमास ओभलमा भएको नेपालले टस जितेर फिल्डिङ गर्ने निर्णय लिएको थियो ।ओभर छोट्याएपछि मलेसियाले खेलमा निकै आक्रामक शुरुवात गरेको थियो । ५ ओभर सकिँदासम्म मलेसियाले ३० रन पूरा गरिसकेको थियो । तर, अनिल कुमार शाहले छैटौ ओभरमा विरन्दीप जगजित सिंहलाई आफ्नो शिकार बनाएपछि मलेसियाको नाटकीय पतन शुरु भयो ।३३ रनको स्थितिमा पहिलो विकेट गुमाएको मलेसियाले सातौँ ओभरमा कुनै पनि रन नजोडी थप दुई विकेट गुमाउन पुग्यो । कप्तान दीपेन्द्र सिंह ऐरीले मेडेन ओभर फाल्दै २० रन बनाएर आक्रमक खेल खेलिरहेका मलेसियाका सादेद अजिज मुबारक र सौविन्दर सिंहलाई पभेलियन फर्काए ।आठौँ ओभरमा सन्दीप लामिछानेले मोहमद हफिज खैरलाई आउट गरे भने १० औँ ओभरमा महोहमद आरिफ युसुफलाई शुन्य रनमा आउट गरे ।शहाब आलमले ११ औँ ओभरमा दुई विकेट लिएपछि मलेसिया ४० रन बनाउँदा ७ विकेट गुमाउन पुग्यो । १२ औँ ओभरमा सन्दीपले थप दुई विकेट लिए ।लामिछानेले खेलमा ४.३ ओभर बलिङ गर्दै मात्र ८ रन खर्चिएर ५ विकेट लिए ।दीपेन्द्र र आलमले २–२ विकेट लिए ।अब नेपाल सेमिफाइनलमा सहजै प्रवेश गर्छ वा गर्दैन भन्ने भारत र बंगलादेशबीचको खेलले निर्धारण गर्नेछ । समूह एमा आज भारतले बंगालदेशलाई पराजित गरेको खण्डमा तीन टोलीको समान चार अंक हुनेछ । यसमा रन रेट महत्वपूर्ण हुनेछ । तर, बंगालदेशले भारतलाई पराजित गरे नेपाल स्वतः अर्को चरणमा पुग्ेछ ।
