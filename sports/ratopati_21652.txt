भारत बंगलादेशसँग पराजित : नेपाल सेमिफाइनलमा प्रवेश

काठमाडौँ । बंगलादेशसँग भारत पराजित भएपछि समूह एको उपविजेता बन्दै नेपाल एसीसी यू–१९ एसीया कपको सेमिफाइनलमा प्रवेश गरेको छ ।पराजयसँगै डिफेन्डिङ च्याम्पियन भारत भने प्रतियोगिताबाट बाहिरिएको छ ।पहिलो खेलमा बंगलादेशसँग दुई विकेटको झिनो अन्तरले पराजित भएको नेपालले त्यसयता दुई खेलमा लगातार जीत निकाल्दै अर्को चरणको यात्रा तय गरेको हो ।नेपालले दोस्रो खेलमा भारतमाथि १९ रनको ऐतिहासिक जित निकालेको थियो भने आयोजक मलेसियालाई आज ८ विकेटले हराएको थियो ।समूह चरणको खेलपछि नेपाल ३ खेलमा २ जीत र एक हारसहित ४ अंक बटुल्दै दोस्रो स्थानमा रहेको छ । पहिलो स्थानमा ३ खेलमा ३ वटैमा जित निकाल्दै बंगलादेश रहेको छ ।उता, समूह बीबाट अफगानिस्तान विजेता र पाकिस्तान उपविजेता बन्दै अर्को चरणमा प्रवेश गरेको छ ।अब नेपालले शुक्रबार सेमिफाइनलमा किनरारा ओभलमा अफगानिस्तानको सामना गर्नेछ ।  
