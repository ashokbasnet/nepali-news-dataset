आयरल्याण्डलाई हराउँदै डेनमार्क विश्वकपमा

लण्डन । क्रिस्टियन एरिक्सनको ह्याट्रिकको मद्दतले रिपब्लिक अफ आयरल्याण्डलाई हराउँदै डेनमार्क सन् २०१८ मा हुने विश्वकपमा छनौट भएको छ ।आयरल्याण्डलाई उसैको घरेलु मैदानमा ५–१ को विशाल अन्तरले हराउँदै डेनमार्कले विश्वकपमा आफ्नो स्थान सुरक्षित गरेको हो ।पहिलो लेग गोलरहित बराबरीमा सकिएपछि दोस्रो लेगमा घरेलु टोलीले उत्कृष्ट शुरुवात गरेको थियो । खेलको छैटौँ मिनेटमा नै डिफेन्डर सेन डफीले गोल गर्दै अग्रता दिलाएका थिए ।तर, पहिलो हाफमा तीन मिनेटभित्र दुई गोल गर्दै डेनमार्क खेलमा फर्किएको थियो । साइरस क्रिस्टीले आत्मघाती गोल गरे भने एरिक्सनले सुन्दर गोल गर्दै डेनमार्कलाई अग्रता दिलाए ।खेलको दोस्रो हाफमा भने डेनमार्कले गोलको वर्षा गर्न पुग्यो । टोटनहमका मिडफिल्डर एरिक्सनले दुई गोल थपे भने खेलको अन्त्यतिर आर्सनलका पूर्व स्ट्राइकर निकोलास बेन्डटनरले पेनाल्टीमार्फत गोल गरे ।ह्याट्रिकसँगै एरिक्सनले डेनमार्कका लागि छनौट चरणमा ११ गोल गर्न सफल भएका छन् ।आयरल्याण्डले घरेलु मैदानमा यसअघि खेलिएका ११ खेलमध्ये एउटामात्र हार बेहोरेको थियो । तर, डेनमार्कसँग स्तब्ध भएपछि सन् २००२ पछि विश्वकप खेल्ने सपना चकनाचुर भएको छ । घरेलु मैदानमा यति ठूलो अन्तरले आयरल्याण्ड पराजित भएको सन् २०१२ पछि पहिलो अवसर थियो ।
