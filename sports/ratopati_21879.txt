भूकम्पपीडितलाई सहयोग गर्न इरानी ओलम्पिक च्याम्पियनद्वारा पदक लिलामीमा

तेहरान । सन् २०१६ को रियो ओलम्पिककमा भारत्तोलनमा स्वर्ण पदक जितेका इरानका एक खेलाडीले भूकम्पपीडितको सहयोगका लागि आफ्नो पदक लिलामीका राखेका छन् ।२६ वर्षीय विश्व च्याम्पियन कियानोश रोस्तामीले यो कुरा आफ्नो इन्सटाग्राम पेजमार्फत घोषणा गरेका छन् ।इरान र इराकको सीमामा गएको ७.३ म्याग्निच्युडको भूकम्पमा परी ४ सयभन्दा बढीको मृत्यु भएको छ भने १० हजारभन्दा बढी घाइते भएका छन् ।यसमध्ये पश्चिमी केर्मनशाह प्रान्त सबैभन्दा बढी प्रभावित भएको छ । रोस्तामी पनि यही प्रान्तका वासिन्दा हुन् । उनले सानै भए पनि सहयोग होस् भनेर यो कदम उठाएको बताएका छन् ।‘मैले रियो २०१६ ओलम्पिकमा जितेको स्वर्ण पदक फर्काउँदैछु किनभने यो पदक वास्तवमा हाम्रो जनताको हो,’ उनले भनेका छन्, ‘म यो मेडल लिलामीमा राख्दैछु । सबै रकम भूकम्पपीडितहरुका लागि जानेछन् ।’धेरै इरानीहरुले उनको यो कदमको स्वागत गरेका छन् ।  
