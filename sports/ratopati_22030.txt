ब्याटिङ फ्लप खाँदा एसिया कपको फाइनल खेल्ने नेपालको सपना अधुरै

काठमाडौँ । भारत जस्तो बलियो टोलीमाथि ऐतिहासिक जीत हासिल गर्दै उच्च मनोबलका साथ एसीसी यू–१९ एसिया कपको सेमिफाइनलमा पुगेको नेपाल अफगानिस्तासँग ७ विकेटले पराजित हुँदै प्रतियोगिताबाट बाहिरिएको छ ।योसँगै प्रतियोगिताको फाइनलमा पुग्ने नेपालको सपना अधुरै बनेको छ । फेरि पनि नेपालको कमजोर ब्याटिङ नै हारको कारण बन्न पुग्यो ।किनरारा ओभल मैदानमा भएको खेलमा नेपालले प्रस्तुत गरेको १०४ रनको झिनो लक्ष्य अफगानिस्तानले मात्र २०.३ ओभरमा ३ विकेट गुमाउँदै सफलतापूर्वक पछ्याएको हो ।अफगानिस्तानलाई जीत दिलाउन रहामनुल्लाह गुरबाजले सर्वाधिक ७१ रन बनाए । उनले यस क्रममा ९ चौका र २ छक्का हिर्काए ।जीतका लागि १० रन आवश्यक हुँदा वर्षाका कारण खेल केही बेर अवरुद्ध बनेको थियो । नेपालले त्यसपछि लगातार दुई विकेट लियो । तर, त्यो निकै ढिला भइसकेको थियो ।अब्दुल रसुलले दुई वटा छक्का हिर्काउँदै आफ्नो टोलीलाई जीत दिलाए ।नेपालका लािग सन्दीप लामिछाने, कमल सिंह ऐरी र पवन शरार्फले एक–एक विकेट लिए ।यसअघि टस हारेर ब्याटिङको निम्तो पाएको नेपालले ब्याटिङमा निकै निरिह प्रदर्शन गरेको थियो ।अनिल कुमार साहले ५० रन बनाउन बाहेक अन्य कुनै खेलाडीले दोहोरो अंकमा रन बनाउन सकेनन् ।साहले ५७ बलमा ७ चौका र १ छक्कासहित आफ्नो अर्धशतक पूरा गरेका थिए । तर, उनी पनि अर्धशतक पूरा गर्ने बित्तिकै मुजिब उर रहमानको बलमा आउट हुन पुगे ।रहमानले ६ विकेट लिँदै नेपालको ब्याटिङक्रम ध्वस्त बनाए । उनले १० ओभर बलिङ गर्दै २ मेडेनसहित २८ रन खर्चेर ६ विकेट लिए । काइस अहमद कमावालले २ विकेट लिए ।नेपालले निकै खराब शुरुवात गरेको थियो । ९ रनको अवस्थामा नै नेपालले आफ्ना दुई ओपनर गुमाएको थियो । एक तर्फ साहले नेपालको इनिङलाई जोगाई राखे पनि अर्कोतर्फ निरन्तर रुपमा विकेट गुमाइराख्यो ।अन्ततः मात्र २८ ओभरमा नेपाल १०३ रन बनाउँदै अल आउट हुन पुग्यो ।नेपालले समूह चरणको खेलहरुमा बंगलादेशसँग पराजित भएको थियो भने भारत र आयोजक मलेसियालाई हराएको थियो ।अब आइतबार किनरारा ओभलमा हुने फाइनल खेलमा अफगानिस्तानले पाकिस्तानको सामना गर्नेछ ।बिहिबार भएको पहिलो सेमिफाइनल खेलमा पाकिस्तानले बंगलादेशलाई डकवर्थ लेविसको आधारमा २ रनले पराजित गरेको थियो ।  
