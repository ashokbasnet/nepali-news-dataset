रियल र एथ्लेटिको रोकिएपछि बार्सालाई १० अंकको अग्रता

म्याड्रिड । चिर प्रतिद्वन्द्वी एथ्लेटिको म्याड्रिड र रियल म्याड्रिडले गोलरहित बराबरी खेलेपछि शीर्ष स्थानमा रहेको बार्सिलोनाले १० अंकको अग्रता बनाउन सफल भएको छ ।एथ्लेटिकोले खेलको तेस्रो मिनेटमा नै गोलको लागि सुन्दर अवसर पाएको थियो । तर, राफायल भरानको गल्तीको एन्जल कोरेयाले फाइदा उठाउन सकेनन् । त्यस्तै, केभिन गामेरियोको प्रहार पनि गोल लाइनबाट रियलका डिफेन्सले बचाउ गरेका थिए ।रियलका लागि मिडफिल्डर टोनी क्रुसको प्रहार गोलकिपर जान ओबलाकले बचाउ गरेका थिए ।खेलमा साबिक विजेता रियलले कप्तान सर्जियो रामोशलाई घाइते हुँदै गुमाउन पुगेको थियो । उनको नाक भाँचिएको आशंका गरिएको छ ।दुवै टोलीका फरवार्डका लागि हिजोको खेल निराशजनक रह्यो । क्रिस्टियानो रोनाल्डो र करिम बेन्जेमाले पछिल्ला ८ ला लिगाका खेलमा मात्र एक एक गोल गर्नसकेका छैनन् भने एथ्लेटिकोका एन्टोनी ग्रिजमानले पनि पछिल्ला ८ खेलमा गोल गर्न सकेका छैनन् ।खेलपछि रियल र एथ्लेटिको क्रमशः तेस्रो र चौँथो स्थानमा रहेका छन् । उता, लुइस सुवारेजले गोलको खडेरी अन्त्य गरेपछि बार्सिलोनाले लेगानेसलाई ३–० गोलअन्तरले पराजित गर्दै आफ्नो अपराजित यात्रा कायम राख्न सफल रह्यो ।३० वर्षीय बार्सिलोनाका फरवार्डले ४७९ मिनेटको गोलको खडेरी अन्त्य गर्दै बार्सिलोनालाई अग्रता दिलाए भने दोस्रो हाफमा उनले पुनः गोल गर्दै बार्सिलोनाको अग्रता दोब्बर बनाए ।खेलको अन्तयतिर पाउलिन्होले अर्को गोल थपेपछि बार्सिलोनाले सहज जित निकाल्यो ।ला लिगाको पछिल्लो खेलमा बार्सिलोना अपराजित रहेको छ । ला लिगाको इतिहासमा बार्सिलोनाको यो उत्कृष्ट शुरुवात हो ।जितसँगै बार्सिलोना दोस्रो स्थानमा रहेको भ्यालेन्सियासँग ७ र रियल तथा एथ्लेटिकोसँग १० अंकको दुरी बनाएको छ ।
