च्याम्पियन्स लिग : युनाइटेड पराजित, चेल्सीको गोलको वर्षा

बासेल । एफसी बासेलसँग स्तब्ध बनेपछि म्यान्चेस्टर युनाइटेडले च्याम्पियन्स लिगको नक आउट चरणमा प्रवेश गर्न अझ एक खेल पर्खनु पर्ने भएको छ । बुधबार राती भएको खेलमा माइकल लाङले ८९ औँ मिनेटको गोल गरेपछि युनाइटेड १–० गोल अन्तरले पराजित भएको हो ।खेलमा बराबरी मात्र भए अर्को चरणमा युनाइटेड प्रवेश गर्ने थियो तर खेल सकिन मात्र एक मिनेट बाँकी छँदा बासेलले युनाइटेडलाई स्तब्ध बनाउन पुग्यो । यद्यपि, अर्को चरणमा पुग्ने युनाइटेडको सम्भावना अझै बाँकी रहेको छ । अन्तिम खेलमा सीएसकेए मस्कोसँग ७ वा सोभन्दा बढी गोल अन्तरले पराजित भए मात्रयुनाइडेट प्रतियोगिताबाट बाहिरिने छ । प्रशिक्षक जोसे मोरिन्होले भने बासेलविरुद्धको खेलमा आफूहरुलाई भाग्यले साथ नदिएको बताए । उनले पहिलो हाफमा नै आफ्नो टोली ५ वा ६ गोलले अघि हुनुपर्ने तर्क प्रस्तुत गरे ।पहिलो हाफमा युनाइटेडले खेलमा पूर्ण नियन्त्रण बनाएको थियो भने मारुवान फेलानी र मार्को रोहोको प्रहार पोष्टमा लागेको थियो ।‘आजको जस्तो खेल खेल्यो भने हामी १० मध्ये ९ खेल जित्थ्यौँ । तर, आज हामीले हार्यौँ, त्यो एक खेल आज थियो । म यसमा कसैलाई दोष दिन चाहन्न,’ उनले भने । उता अर्को खेलमा चेल्सीले १० खेलाडीमा सिमिति काराबागविरुद्ध ४–० को सहज जित निकालेको छ । चेल्सीको जीतमा विलयानले दुई तथा पेनाल्टीबाट एडिन हर्जाड र सिसेक फाब्रिगासले एक–एक गोल गरे । समूह चरणको एक खेल बाँकी छँदा चेल्सीले नटआउट चरणमा आफ्नो स्थान पक्का गरेको छ । खेलपछि प्रशिक्षक एन्टोनियो कोन्टेले च्याम्पियन्स लिगको खेल तालिकाप्रति आपत्ति जनाए । शनिबार लिभरपुलसँग खेलअघि आफूहरु ५ हजार माइल यात्रा गरेर अजरबाइजान आउनु परेकोमा उनले आपत्ति जनाएका हुन् ।यअसघि एथ्लेटिको म्याड्रिड र म्यान्चेस्टर सिटीविरुद्धको खेलमा पनि चेल्सीले यसरी नै लामो यात्रा गर्नु परेको थियो ।
