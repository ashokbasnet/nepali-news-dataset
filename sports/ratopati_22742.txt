सेल्टिकलाई हराउँदा पीएसजीको नयाँ किर्तिमान

पेरिस । पेरिस सेन्ट जर्मेनको यो वर्ष च्याम्पियन्स लिगको समूह चरणमा प्रदर्शन उत्कृष्ट रहँदै आएको छ । अब यसले नयाँ इतिहास समेत बनाएको छ ।खेलको ७९ औँ मिनेटमा मार्को भेराटीले आफ्नो टोलीलाई ५–१ को अग्रता दिलाउँदै समूह चरणमा क्लबका लागि २२ औ गोल गरे ।योसँगै पीएसजीले गत वर्ष बनाएको २१ गोलको किर्तिमान भंग गर्न सफल रह्यो ।पीएसजीले त्यसपछि थप दुई गोल गर्दै सेल्टिकमाथि ७–१ को विशाल जीत हासिल गर्यो ।च्याम्पियन्स लिगको इतिहासमा पीएसजीको यो सबैभन्दा ठूलो अन्तरको जीत पनि हो ।खेलमा गोल भने सेल्टिकले गरेको थियो । मोसा डेम्बेलेले पहिलो मिनेटमा नै गोल गर्दै सेल्टिकलाई अगं्रता दिलाएका थिए ।तर, त्यसपछि भने पीएसजीले गोलको वर्षा गर्यो । पीएसजीको जीतमा नेयमार र एडिसन कभानीले दुई–दुई तथा कायलिन एमबापे, भेराटी र डानी आल्भेसले १–१ गोल गरे ।समूह बी कै अर्को खेलमा बायर्न म्युनिखले एन्डरलेक्टलाई २–१ गोल अन्तरले पराजित गर्यो । बायर्नको जीतमा रोबर्ट लेवान्डोस्की र कोरिटिन टोलिसोले एक–एक गोल गरे भने एन्डरलेक्टका लागि सोफियान हानीले एक गोल गरे ।यसअघि, बायर्नका समर्थकहरुले टिकटको रकम धेरै भएको भन्दै एन्डरलेक्टको मैदानमा नक्कली नोट फालेका थिए । यसका कारण खेल केही ढिला शुरु भएको थियो ।एन्डरलेक्टले बायर्नका समर्थकहरुलाई १०० युरो रकम लिएका थिए । यता, बायर्नले भने १०० युरोको टिकटलाई डिस्काउन्ट गरेर ७० युरोमा उपलब्ध गराएको जानकारी दिएको छ ।  
