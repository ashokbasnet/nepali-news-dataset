अल्फा बिटा अन्तर–कलेज फुटसल प्रतियोगिता क्वाटरफाइनल पुरा (तस्वीरसहित)

काठमाडौं – काठमाडौंमा जारी अल्फा बिटा अन्तर–कलेज फुटसल प्रतियोगिताको क्वार्टरफाइनल समीकरण पुरा भएको छ ।क्वार्टरफाइनल, सेमिफाइनल र फाइनल खेलहरु शुक्रबार हुनेछन् । प्रतियोगितामा काठमाडौं उपत्यकाका १६ कलेजका टोलीहरुको सहभागिता छ । शंखमुलस्थित शंखमुल फुटसल मैदानमा जारी प्रतियोगिताको दोस्रो दिन चार टिम काञ्जिरोवा, साइपाल, इन्साइड भिजन र टाइम्स कलेजले क्वार्टरफाइनलमा स्थान पक्का गरे । यसअघि बुधबार भएको खेलमा ओलम्पिया, आइडियल, ह्वाइटहाउस र गोल्डेनगेट क्वार्टरफाइनलमा पुगिसकेका थिए । आजका खेलहरुले समूहको बिजेता र उपबिजेता पनि टुंगो लगाएको छ । समूह ए बाट साइपाल समूह बिजेता र काञ्जिरोवा उपबिजेता बनेको छ । यस समूहमा साइपालले शतप्रतिशत जित निकालेको छ । समूह बी अन्तर्गत समान सात अंक भएपनि गोलअन्तरका आधारमा आइडिएल कलेजले ओलम्पियालाईपछि पार्दै समूह बिजेता बनेको छ । समूह सीमा ह्वाइटहाउसले शतप्रतिशत जित निकाल्दै समूह बिजेता बन्दा इन्साइड भिजन समूह उपबिजेताका रुपमा क्वार्टरफाइनलमा स्थान बनायो । समूह डीबाट टाइम्स कलेज समूहका दुई खेलमा जित र एक खेलमा वाकओभर पाएपछि ९ अंकका साथ समूह बिजेता बन्यो । यस समूहबाट गोल्डेनगेट कलेज समूह उपबिजेता हुँदै क्वार्टरफाइनल पुग्यो । 
