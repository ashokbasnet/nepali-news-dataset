मेस्सी सन् २०२१ सम्म बार्सिलोनामै रहने, रिलिज क्लज ७० करोड युरो

बार्सिलोना । लियोनेल मेस्सी र फुटबल क्लब बार्सिलोनाले शनिबार बिहान नयाँ करारमा हस्ताक्षर गरेका छन् । नयाँ करारसँगै अर्जेन्टिनी स्टार सन् २०२१ सम्म क्लबमा रहने भएका छन् ।त्यस्तै, मेस्सीलाई किन्नका लागि बाई आउट क्लज ७० करोड युरो पुराइएको क्लबद्वारा जारी विज्ञप्तिमा जनाइएको छ ।‘क्लबसँग नै निरन्तरता गर्न पाउनु म खुसी छु, जुन मेरो घर पनि हो,’ बर्सा टिभीसँग कुरा गर्दै मेस्सीले भने, ‘मेरो सपना भनेको बर्सामा नै मेरो करियरको अन्त्य गर्नु थियो । र, हामी त्यही बाटोमा अघि बढिरहेका छौँ ।’उनले अबको लक्ष्य भनेको उपलब्धिहरु हासिल गर्दै क्लबको ट्रफीको दराज भर्दै बार्सिलोनामा नयाँ इतिहास बनाउनु हुने बताए ।क्लबका अध्यक्ष जोसेफ मारिया बार्टोमेउले पनि नयाँ करारपछि खुसी व्यक्त गरेका छन् ।१४ वर्ष क्लबमा बिताएका मेस्सीले ६०२ खेलमा ५२३ गोल गर्नका साथै ३० वटा उपाधि जितेका छन् ।यस क्रममा उनले बालोन डि’ओर किर्तिमानी ५ पटक जितेका छन् भने क्लबलाई ८ वटा ला लिगा उपाधि, तीन च्याम्पियन्स लिग उपाधि र पाँच कोपा डेल रेको उपाधि दिलाएका छन् ।
