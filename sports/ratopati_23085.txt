बेन्जेमा र रोनाल्डोले खोलको खडेरी अन्त्य गर्दा रियल विजयी

म्याड्रिड । क्रिस्टियानो रोनाल्डोले खेलको अन्त्यतिर गोल गर्दै मालागाविरुद्ध जित दिलाएपछि रियल म्याड्रिडले शीर्ष स्थानमा रहेको बार्सिलोनासँग अन्तर सात अंकमा झारेको छ ।२–२ को बराबरीमा रहेको बेला खेलको ७६ औँ मिनेटमा पेनाल्टीको रिबाउन्डमा गोल गर्दै रोनाल्डोले रियलालाई महत्वपूर्ण जीत दिलाएका हुन् ।लुका मोड्रिचलाई डि एरियामा लडाएपछि रियलले पेनाल्टी पाएको थियो । पेनाल्टीमा रोनाल्डोले गरेको प्रहार मालागाका गोलकिपर रोबर्टो जिमिनेजले बचाउ गरेका थिए । तर, रिबाउन्डमा रोनाल्डोले गोल गर्दै रियललाई तीन अंक दिलाए ।यसअघि रियलले दुई पटक अग्रता लिए पनि त्यसलाई गुमाएका थियो । खेलको नवौँ मिनेटमा करिम बेन्जेमाले रियललाई अग्रता दिलाए पनि खेलको १८ औँ मिनेटमा डिएगो रोलानले खेल बराबरी गरेका थिए ।लगत्तै कासिमेरोले गोल गर्दै रियललाई अग्रता दिलाए पनि खेलको दोस्रो हाफमा गोन्जालो कास्ट्रोले खेल बराबरी गरेका थिए ।रोनाल्डोको ला लिगामा यो सिजन मात्र दोस्रो गोल हो । शनिबारको खेलमा पनि पोर्चुगिज फरवार्डका दुई सुन्दर प्रहार गोलकिपर जिमिनेजले बचाउ गरेका थिए भने एउटा प्रहार पोष्टमा लागेको थियो ।उता, एन्टोनियो ग्रिजमान र केभिन गामेरियोको दुई–दुई गोल तथा रोबर्टो सुवारेज पियरको मद्दतले लेभान्तेलाई ५–० ले पराजित गर्दै एथ्लेटिको म्याड्रिड लिगको तेस्रो स्थानमा उक्लेको छ ।रियल र एथ्लेटिकोको समान २७ अंक रहे पनि गोल अन्तरको आधारमा एथ्लेटिको तेस्रो स्थानमा रहेको छ । 
