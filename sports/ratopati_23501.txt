आफ्नै हाफबाट गोल गर्दै रुनीले पूरा गरे ह्याट्रिक, भने – अहिलेसम्मकै उत्कृष्ट गोल (भिडियो)

लण्डन । वेयन रुनीले आफ्नै हाफबाट उत्कृष्ट गोल गर्दै ह्याट्रिक पूरा गरेपछि एभर्टनले वेस्ट ह्यामलाई ४–० गोलअन्तरले पराजित गरेको छ । वेस्ट ह्यामका गोलकिपर जो हार्टले क्लियर गरेको बललाई मैदानको मध्यभागबाट शक्तिशाली प्रहार गर्दै गोल गरेका थिए जीतसँगै मर्सिसाइड टोली लिगको तेह्रौँ स्थानमा उक्लिएको छ ।खेलपछि रुनीले भने, ‘यो मैले गरेका उत्कृष्ट गोलहरुमध्ये एक हो । एभर्टनका लागि पहिलो ह्याट्रिकका लागि पनि यो गोल भएको कारण विशेष थियो ।’खेलको शुरुवातमा नै एभर्टनले पेनाल्टी पाएको थियो । वेयन रुनीले त्यसलाई प्रहार गर्दा हार्टले त्यसलाई जोगाए पनि उनले पुनः रिबाउन्डमा गोल गरे । १० मिनेटपछि उनले अग्रता दोब्बर बनाए ।वेस्ट ह्यामले पनि त्यसपछि पेनाल्टी पाएको थियो तर त्यसलाई गोलमा परिणत गर्न सकेन ।६६ औँ मिनेटमा गोल गर्दै रुनीले ह्याट्रिक पूरा गरे भने खेलको अन्त्यतिर एस्ली विलियम्सले चौँथो गोल थपे ।
