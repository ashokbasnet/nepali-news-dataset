बहुउद्देश्यीय कभर्ड हल बनाइने

काठमाडौँ – नेपाल ओलम्पिक कमिटीले काठमाडौँ महानगरपालिका–१५ डल्लु आवास क्षेत्रमा भूकम्प प्रतिरोधात्मक बहुउद्देश्यीय कभर्ड हल बनाउने भएको छ । करिब छ रोपनीको क्षेत्रफलमा निर्माण गरिने उक्त हल आगामी पुसदेखि शुरु भई एक वर्षको समयावधिमा पूरा गरिनेछ । उक्त प्रयोजनका लागि अन्तर्राष्ट्रिय ओलम्पिक कमिटीले रु साढे चार करोड नेपाल ओलम्पिक कमिटीलाई पठाइसकेको कमिटीका अध्यक्ष जीवनराम श्रेष्ठले जानकारी दिए । हलको संरचनासमेत तयार भइसकेको छ । इनडोर खेल सञ्चालनका लागि उपयोगी हुने र सो हल निर्माणमा डल्लु आवास स्थानीय सहयोग समितिले समेत केही रकम सहयोग गर्ने जनाइएको छ । यसैबीच स्थानीय खेलकुद विकास समितिले काठमाडौँ निर्वाचन क्षेत्र नं ८ मा नेकपा (एमाले) का उम्मेदवार जीवनराम श्रेष्ठलाई प्रतिनिधिसभा सदस्यमा निर्वाचित गर्न आवश्यक सहयोग गर्ने निर्णय गरेको छ । समितिका अध्यक्ष राजेन्द्र तुलाधरको संयोजकत्वमा उक्त संस्थामा आबद्ध खेलाडीको भेलाले श्रेष्ठलाई सहयोग गर्ने निर्णय गरेको हो । अध्यक्ष तुलाधरले लामो समयसम्म खेलकुद क्षेत्रको विकासमा क्रियाशील श्रेष्ठले त्यस क्षेत्रमा खेलको विकास गर्नमा योगदान पुर्याएकाले उनलाई नीतिनिर्माण तहमा पुर्याउनसकेमा सो क्षेत्रका साथै खेलाडीको समेत थप विकास हुने विश्वास व्यक्त गरे । नेपाल ओलम्पिक कमिटीका अध्यक्षसमेत रहेका  श्रेष्ठ विसं २०५३ र ०६३ मा राष्ट्रिय खेलकुद परिषद्को सदस्य सचिव पनि थिए । उम्मेदवार श्रेष्ठले खेलाडीले अनुशासित भएर प्रदर्शन गरेको खेलकुदले देश र जनताको प्रतिष्ठा बढाउने बताउँदै सो क्षेत्रको विकासमा सरकारले आवश्यक लगानी वृद्धि गर्नुपर्नेमा जोड दिए ।  उक्त समितिमा करिब एक हजार सदस्य आबद्ध छन् ।
