बार्सिलोनासँग दुरी घटाउने अवसर गुमायो रियलले

म्याड्रिड । करिम बेन्जेमा र क्रिस्टियानो रोनाल्डोको प्रहार पोष्टमा लाग्नुका साथै सर्जियो रामोशले रातो कार्ड खाँदा साबिक विजेता रियल म्याड्रिड एथ्लेटिक बिल्बाओसँग गोलरहित बराबरीमा रोकिएको छ ।यसअघि शीर्ष स्थानमा रहेको बार्सिलोना सेल्टा भिगोसँग रोकिँदा जिनेदिन जिदानको टोलीलाई आठ अंकको दुरी कम गर्ने अवसर थियो । तर, रियलले यसको फाइदा उठाउन सकेन ।बरु खेलको अन्त्यतिर दुईवटा पहेँलो कार्ड खाँदै रामोशलाई गुमाउन पुग्यो ।रामोशले ला लिगामा रातो कार्ड खाएको यो १९ औँ अवसर हो ।यता, रियलका गोलकिपर केलर नाभासले पनि इनाकी विलियम र आरिट्ज अडुरिजको प्रहार बचाउ गरेका थिए ।रियलअघि खेलेको बार्सिलोना पनि सेल्टा भिगो २–२ को बराबरीमा रोकिएको थियो । योसँगै बार्सिलोनाले ला लिगामा अपराजित यात्रा कायम राखेको छ ।निकै रोमाञ्चक बनेको खेलको २२ औँ मिनेटमा इयागो आसपासले गोल गर्दै सेल्टालाई अग्रता दिलाए पनि लगत्तै लियोनेल मेस्सीले गोल गर्दै बार्सिलोनालाई बराबर्री ल्याए । यो सिजन उनको यो १७ औँ गोल हो ।त्यसपछि लुइस सुवारेजको गोललाई गलत ढंगले रद्द गरियो भने मेस्सीको प्रहार पोष्टमा लाग्न पुग्यो ।खेलको दोस्रो हाफमा मेस्सीको पासमा लुइस सुवारेजले बार्सिलोनालाई अग्रता दिलाए पनि आसपासको पासमा गोमेजले गोल गर्दै खेल बराबरीमा ल्याए ।उता, एक गोलले पछि परेको स्थिति उल्टाउँदै एथ्लेटिको म्याड्रिडले रियल सोसिडाडलाई पराजित गर्दै बार्सिलोनासँगको दुरी ६ अंकमा झारेको छ ।डा सिल्भाले खेलको पहिलो हाफमा पेनाल्टीबाट सोसिडाडलाई अग्रता दिलाए पनि खेलको दोस्रो हाफमा फिलिपे लुइस र एन्टोनियो ग्रिजमानले गोल गर्दै एथ्लेटिकोलाई जीत दिलाए ।अन्य खेलमा सेभियाले डिर्पोटिभो ला कोरुनालाई हराउँदै रियलसँग अंक बराबर गरेको छ ।१४ खेलपछि बार्सिलोना ३६ अंकसहित बार्सा लिगको शीर्ष स्थानमा रहेको छ भने एथ्लेटिको ३० अंकसहित तेस्रो स्थानमा रहेको छ । समान २८ अंकसहित रियल र सेभिया क्रमशः चौँथो र पाँचौ स्थानमा रहेको छ । 
