प्रिमियर लिग राउण्ड अप : थ्रिलरमा युनाइटेडसँग आर्सनल पराजित, लिभरपुलको गोलको वर्षा

लण्डन । यो सिजनकै सम्भवतः उत्कृष्ट खेलमा आर्सनलको रक्षापंक्तिको गल्तीको फाइदा उठाउँदै म्यान्चेस्टर युनाइटेड ३–१ गोल अन्तरले विजयी भएको छ । आर्सनलको घरेलु मैदानमा गत जनवरी पछि कुनै पनि टोलीले जीत हासिल गरेको यो पहिलो अवसर हो ।खेलको ७४ औँ मिनेटमा पाउल पोग्बाले रातो कार्ड खाँदै मैदान छाड्न बाध्य बनेपनि गोलकिपर डेभिड डि गेयाले उत्कृष्ट खेल प्रदर्शन गर्दै तीन अंक दिलाए । खेलको शुरुवातमा नै एन्टोनियो भ्यालेन्सिया र जेसे लिन्डगार्डको गोलको मद्दतले युनाइटेडले २–० को अग्रता बनाएको थियो ।त्यसपछि आर्सनलले निरन्तर रुपमा युनाइटेडमाथि दबाब बनाए पनि डि गेयाले एकपछि अर्को उत्कृष्ट बचाउ गर्दै युनाइटेडको अग्रता कायम राखेका थिए ।खेलको दोस्रो हाफको शुरुवातमा नै अलेक्सान्डर लाकाजेटले गोल गर्दै आर्सनललाई खेलमा फर्काउने प्रयास गरेका थिए । तर, फेरि लरेन्ट कोसियाल्नीको गल्तीको फाइदा उठाउँदै लिन्डगार्डले अर्को गोल थपे ।निकै रोमाञ्चक खेलमा डि गेयाले १४ वटा बचाउ गरेका थिए । यो नै खेलको निर्णायक पक्ष बन्न पुग्यो ।उता, एक गोलले पछि परेको स्थिति उल्टाउँदै चेल्सीले न्यु्क्यासल युनाइटेडलाई पराजित गरेको छ ।खेलको शुरुवातमा नै ड्वाइट गेलको गोलबाट आश्चर्यजनकरुपमा चेल्सी पछि परेको थियो ।तर, एडिन हजार्डको दुई तथा अल्भारो मोराटाको एक गोलको मद्दतले चेल्सीले महत्वपूर्ण तीन अंक बटुल्यो ।अर्को खेलमा ब्राइटनविरुद्ध गोलको वर्षा गर्दै लिभरपुल गत अगस्तपछि पहिलो पटक लिगको चौथो स्थानमा उक्लेको छ ।जर्गन क्लपको टोली ५–१ ले विजयी बन्दा रोबर्टो फर्मिन्होले दुई, एमरे च्यान र फिलिपे काउन्टिन्होले एक–एक गोल गरे भने लेविस डंकले आत्मघाती गोल गरे । ब्राइटनका लागि एक मात्र गोल ग्लेन मरेले गरे ।सबै प्रतियोगितामा घरेलु मैदानबाहिर खेलिएका पछिल्ला चार खेलमा लिभरपुलले १५ गोल गरेको छ ।उता, खराब दौरलाई जारी राख्दै टोटनहम हटस्पर्स वार्टफर्डसँग १–१ को बराबरीमा रोकियो भने एभर्टनले हडर्सफिल्ड टाउनलाई २–० गोल अन्तरले पराजित गर्दै लिगको दशौँ स्थानमा उक्लिएको छ ।  
