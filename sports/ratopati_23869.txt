दोहोरो शतकसँगै कोहलीले बनाए नयाँ किर्तिमान

नयाँ दिल्ली । भारतीय कप्तान विराट कोहलीले फेरि अर्को दोहोरो शतक बनाएका छन्, यसपटक आफ्नो घरेलु मैदान फेरोज शाह कोटला स्टेडियममा । यो उनको लगातार दोस्रो दोहोरो शतक हो । नागपुरमा भएको अघिल्लो खेलमा उनले २ सय १३ रन बनाएका थिए । यससँगै उनी यो उपलब्धी हासिल गर्ने मात्र छैटौँ खेलाडी बनेका छन् ।यो सूचीमा उनीबाहेक अर्का भारतीय विनोद काम्बली रहेका छन् भने व्याली ह्यामण्डले यो उपलब्धि दुई पटक हासिल गरेका छन् । त्यसबाहेक डन ब्राडम्यान, कुमार संगाकारा र माइकल क्लार्कले लगातर दोहोरो शतक बनाएका छन् ।यति मात्र होइन, विराट कोहलीले टेस्ट क्रिकेटमा कप्तानका रुपमा सबैभन्दा धेरै दोहोरो शतक बनाउने खेलाडी बनेका छन् । उनले वेस्ट इन्डिजका ब्रायन लाराको पाँच दोहोरो शतकको किर्तिमानलाई पछि छाडेका हुन् ।ब्राडम्यान, क्लार्क र ग्रेम स्मिथले चार–चार दोहोरो शतक बनाएका थिए ।आफ्नो करियरको पहिलो पाँच वर्ष कुनै पनि दोहोरो शतक बनाउन नसकेका कोहलीले सन् २०१६ यता ६ वटा दोहोरो शतक हिर्काएका छन् ।सन् २०१५ अघिसम्म उनले ४१ खेलको ७२ इनिङमा ११ शतक बनाएका थिए । उनको उच्च स्कोर १ सय ६९ रहेको थियो ।पछिल्ला १८ महिनामा ३३ इनिङमा उनले आफ्ना ९ मध्ये ६ वटा शतकलाई दोहोरो शतकमा परिणत गर्न सफल भएका छन् ।त्यस्तै उनी वीरेन्द्र सेहवाग र सचिन तेन्दुलरसँगै भारतका लागि ६ दोहोरो शतक बनाउने खेलाडी बनेका छन् ।एकै वर्ष तीन दोहोरो शतक बनाउने उनी पहिलो खेलाडी पनि बनेका छन् । यो उपलब्धि उनले सन् २०१६ र २०१७ मा यो उपलब्धि हासिल गरेका छन् ।श्रीलंकाविरुद्ध उनले बनाएको २४३ रन आफ्नो करियरको अहिलेसम्मकै सबैभन्दा उच्च योगफल हो । यसअघि उनले इंग्ल्याण्डविरुद्ध वाङ्खडेमा २३५ रन बनाएका थिए ।
