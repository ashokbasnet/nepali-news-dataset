ओजिललाई भित्र्याउन चाहन्छन् मोरिन्हो

म्यान्चेस्टर । टालीमा नम्बर १० को समस्या समाधान गर्न म्यान्चेस्टर युनाइटेडका प्रशिक्षक जोसे मोरिन्हो जर्मनीका स्टार मेसुट ओजिललाई भित्र्याउने तयारी गरेका छन् ।टेलिग्राफमा प्रकाशित रिपोर्टका अनुसार आर्सनलका स्टारले क्लबसँग नयाँ करार अनुबन्ध गरेका छैनन् र यो सिजनको अन्त्यमा उनी करारविहिन हुनेछन् । ओजिल नर्थ लण्डन क्लब छाडेर नयाँ चुनौतीको खोजीमा रहेको बताइएको छ ।सन् २०१० मा रियल म्याड्रिडमा हुँदा उनले नै ओजिललाई क्लबमा भित्र्याएका थिए । गत शुक्रबार मोरिन्होलाई यस विषयमा प्रश्न गर्दा उनले ओजिललाई ‘विश्वकै उत्कृष्ट १० नम्बर’ को संज्ञा दिँदै यो सम्भावनालाई नकारेनन् ।आर्सनलविरुद्धको खेलअघि मोरिन्होलाई ‘क्लबले ओजिललाई अनुबन्ध गर्ने तयारी गरेको हो ?’ भनेर सोधिएको प्रश्नमा मोरिन्हो मात्र मुस्कानसहित ‘नो कमेन्ट’ भनेका थिए ।रिपार्टमा युनाइटेडले विन्टर ट्रान्सफर विन्डोमा २.५ करोड पाउण्ड खर्च गर्नुको साटो यो सिजनको अन्त्यसम्म पर्खने बताइएको छ ।तर, यो कुरा जनवारीको घटनाक्रमले निर्धारण गर्नेछ । आर्सनलका प्रशिक्षक आर्सन वेंगरले यसअघि ओजिललाई जनवारीमा बिक्री गर्न सक्ने सम्भावना रहेको बताएका थिए । तर, उनी ओजिललाई क्लबमा राख्न नसके प्रिमियर लिग प्रतिद्वन्द्वी भन्दा अन्य लिगमा बेच्ने पक्षमा रहेका छन् । युनाइटेडले आर्सनलका एलेक्सिस सान्चेजप्रति पनि इच्छा देखाएको समाचारमा बताइएको छ ।  
