सन् २०१८ को शीतकालीन ओलम्पिकमा रसियालाई प्रतिबन्ध

जुरिच । आगामीको वर्ष दक्षिण कोरियाको प्योङच्याङमा आयोजना हुने शीतकालीन ओलम्पिकमा रसियालाई प्रतिबन्ध गर्ने अन्तर्राष्ट्रिय ओलम्पिक कमिटीले निर्णय गरेको छ ।यद्यपि, डोपिङमा संलग्न नभएका रसियाली खेलाडीहरुले भने स्वतन्त्ररुपमा भने भाग लिन पाउने छन् ।सन् २०१४ मा रसियाको सोचीमा आयोजित ओलम्पिक प्रतियोगितामा राज्यले प्रायोजितरुपमा डोपिङ गराएको भन्ने आरोपको अनुसन्धानपछि आइओसीले यो निर्णय लिएको हो ।आइओसीको यो निर्णयको रसियाले कडा शब्दमा भत्सर्ना गरेको छ । केही राजनीतिज्ञहरुले प्रतियोगितानै बहिष्कार गर्न पर्ने माग उठाएका छन् । अन्य अधिकारीहरुले भने निर्णयको स्वागत गर्दै अब ‘स्वच्छ’ खेलाडीहरुले मात्र प्रतियोगितामा प्रतिस्पर्धा गर्ने बताए ।स्वीटजरल्याण्डका पूर्व राष्ट्रपति स्यामुयल स्केमिडको नेतृत्वमा बनेको छानविन टोलीले १७ महिना लगाएर तयार पारेको प्रतिबेदनको आधार आइओसीका अध्यक्ष थोमस बाच र बोर्ड सदस्यहरुले यो निर्णय लिएको बताइएको छ ।रसियाको ओलम्पिक कमिटी आरओसीलाई निलम्बन गरिए पनि आइओसीले रसियाका स्वच्छ खेलाडीहरुलाई प्रतियोगितामा भाग लिन आह्वान गरेको छ ।फेब्रुअरीमा हुने प्रतियोगितामा उनीहरुलाई ओलम्पिक एथ्लेट फ्रम रसिया (ओएआर) को झण्डामूनि सहभागिता जनाउन दिइने उल्लेख गरिएको छ ।
