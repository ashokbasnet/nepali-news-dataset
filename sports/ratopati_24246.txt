पीएसजीसँग बायर्नको बदला, तैपनि दोस्रो स्थानमा सिमित

म्युनिख । फ्रेन्च क्लब पेरिस सेन्ट जर्मेनविरुद्ध पहिलो लेगमा बेहोरेको लज्जास्पद पराजयको बदला लिए पनि बायर्न म्युनिख समूह बी को दोस्रो स्थानमा चित्त बुझाउन बाध्य बनेको छ ।पहिलो लेगमा बायर्न पीएसजीसँग ३–० ले पराजित भएको थियो ।मंगलबार राती भएको खेलमा जर्मन क्लबले ३–१ ले पीएसजीलार्ई हराउँदै अंक बराबरी गरे पनि हेड टु हेडको आधारमा बायर्न दोस्रो स्थानमा सिमित बनेको हो । शीर्ष स्थानमा रहन बायर्नले पीएसजीलाई कम्तिमा ४ गोलको अन्तरले हराउनु पर्ने थियो ।खेलमा बायर्नले आठौँ मिनेटमा नै रोबर्ट लेवान्डोस्कीको गोलको मद्दतले अग्रता लिएको थियो । त्यसपछि कोरेन्टिन टोलिसोले बायर्नको अग्रता दोब्बर बनाए ।दोस्रो हाफको शुरुवातसँगै कायलिन एमबापेले पीएसजीका लागि एक गोल फर्काए पनि कोरेन्टिनले अर्को गोल थपेपछि बायर्नले सहज जित निकाल्यो ।समूहको अर्को खेलमा एन्डरलेक्टसँग १–० ले पराजित भए पनि सेल्टिक तेस्रो स्थानमा रहँदै युरोपा लिगका लागि छनौट भएको छ ।
