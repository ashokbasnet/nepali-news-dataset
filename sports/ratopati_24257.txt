दोस्रो एसेज टेस्टमा अस्ट्रेलिया विजयी, श्रृंखलामा २–० अग्रता

एडिलेड । दिवा–रात्री खेलाइएको एसेज सिरिज अन्तरगतको दोस्रो टेस्टमा इंग्ल्याण्डलाई १२० रनले पराजित गर्दै अस्ट्रेलियाले श्रृंखलामा २–० को अग्रता लिएको छ । जीतका लागि ३५४ रनको लक्ष्य पाएको इंग्ल्याण्ड मात्र ८४.२ ओभरमा २३३ रनमा सिमित बन्न पुग्यो ।इंग्ल्याण्डको ब्याटिङक्रम ध्वस्त बनाउने क्रममा मिचेल स्टार्कले ५ विकेट लिए भने जोस हेजलवुड र न्याथन लियोनले २–२ विकेट लिए ।चौँथो दिनको खेल समाप्त हुँदा चार विकेटको क्षतिमा १७६ रनको स्थितिमा रहेको इंग्लयाण्डले पाँचौ दिनको खेलमा लागाताररुपमा विकेट गुमाउन पुगेको थियो ।कप्तान जो रुट ६७ रनमा आउट भएपछि इंग्ल्याण्डको पतन शुरु भएको थियो । रुट बाहेक जोनी ब्रेस्ट्रो र मार्क स्टोनम्यानले समान ३६ तथा डेविड मलानले २९ बाहेक अन्य ब्याटसम्यानले ठूलो योगदान दिन सकेनन् ।अस्ट्रेलियाको पहिलो पारीमा शतक बनाएका सन मार्स म्यान अफ द म्याच घोषित भए ।अस्ट्रेलियाले पहिलो इनिङमा ४४२ रन बनाएको थियो भने इंग्ल्याण्डले जवाफमा २२७ रन बनयो । दोस्रो इनिङमा भने जेम्स एन्डरसनले ५ तथा क्रिस वोक्सले ४ विकेट लिए पनि अस्ट्रेलियामात्र १३८ रनमा अलआउट हुन पुगेको थियो ।पहिलो टेस्टमा अस्ट्रेलिया १० विकेटले विजयी भएको थियो । अब तेस्रो टेस्ट पर्थमा आगामी डिसेम्बर १४ मा शुरु हुनेछ ।  
