भारोत्तोलन तालिम सम्पन्न

काठमाडौँ – राष्ट्रिय पारा भारोत्तोलन खेलकुद संघ नेपालको आयोजनामा सोमबार सातदोबाटोस्थित अन्तर्राष्ट्रिय खेलकुद परिसदमा राष्ट्रिय पारा भारोत्तोलन तालिम सम्पन्न भएको छ ।  ललितपुर महानगरपालिकाको सहयोगमा ३० प्रशिक्षार्थी सहभागी भएकोे तालिम ५ दिन सम्म चलेको थियो ।  उनीहरूलाई शारीरिक सुगठनका मुख्य प्रशिक्षक ज्ञानेन्द्र नकर्मीले प्रशिक्षण दिएका थिए । सहभागीलाई राष्ट्रिय खेलकुद परिषद्का सदस्य अर्जुनबहादुर केसी, आयोजक संघका अध्यक्ष टेकबहादुर गुरुङलगायतले एक कार्यक्रमबीच प्रमाण पत्र वितरण गरेका छन् ।  उक्त अवसरमा भारोत्तोलनका मुख्य प्रशिक्षक स्व.सुनीललाल जोशीको दिवंगत आत्माको चिर शान्तिको कामनासहित १ मिनेट मौन धारण पनि गरिएको थियो ।   
