२९ खेलमा पहिलोपटक सिटी पराजित

डोनेस्क । म्यान्चेस्टर सिटी २९ खेलमा पहिलो पटक पराजित हुँदा युक्रेनियन टोली साख्तार डोनेस्कले च्याम्पियन्स लिगको अन्तिम १६ मा स्थान बनाउन सफल भएको छ ।यसअघि नै समूहको शीर्ष स्थान पक्का गरेको सिटीले शुरुवात एघारमा थुप्रै परिवर्तन गरेको थियो ।खेलको २६ औँ मिनेटमा ब्राजिलियन बर्नाडले गोल गरेपछि सिटी पछि पर्यो । लगत्तै गोलकिपर एडर्सनको गल्तीको फाइदा उठाउँदै इसमाइलीले साख्तारको अग्रता दोब्बर बनाए ।खेलको इन्जुरी समयमा ग्याब्रियल जिजसलाई डि एरियामा लडाएपछि पाएको पेनाल्टीलाई सर्जियो अगुएरोले गोलमा परिणत गरे पनि आफ्नो टोलीलाई हारबाट जोगाउन सकेनन् ।योसँगै च्याम्पियन्स लिगको एक सिजनमा समूह चरणका सबै खेल जित्ने पहिलो इंग्लिस टोली बन्ने सिटीको सपना चकनाचुर बनेको छ । गत २३ अप्रिलमा एफए कपको सेमिफाइनलमा आर्सनलले पराजित गरे यता सिटीको यो पहिलो हार हो ।खेलमा १७ वर्षीय फिल फोडेन सिटीका लागि च्याम्पियन्स लिगमा खेल्ने सबैभन्दा युवा खेलाडी बनेका थिए । समूहकै अर्को खेलमा नापोली फेयेनुर्डसँग २–१ गोलअन्तरले पराजित हुँदै युरोपा लिग खेल्न बाध्य बनेको छ ।  
