अन्तर एअरलायन्स टेबलटेनिस प्रतियोगितामा रञ्जना विजयी

काठमाडौँ – नेपाल वायु सेवा निगमकी रञ्जना पोखरेल आयोजक टिमका तर्फबाट सोमबार अन्तर एअरलायन्स टेबलटेनिस प्रतियोगिताको महिला सिंगल्स विधामा पहिलो भएकी छन् ।  महिला सिंगल्सको ४ खेलाडी सहभागी राउन्ड रोविन लिगमा रञ्जनाले उत्कृष्ट जित निकाल्दै उपाधि जित्न सफल भएकी हुन् । रञ्जनाले प्रतिद्वन्द्वीहरु उषा सिम्खडा, निमा डोमा शेर्पा र अन्जु शाहलाई समान २–० को नतिजामा हारको स्वाद चखाउन सफल भईन् । अन्जु शाह र निमालाई समान २–० को सोझो सेटमा हराएकी उषा दोस्रो भइन् । निमाले तेस्रो स्थानमा चित्त बुझाइन् । निमाले अन्जुलाई २–० ले नै पाखा लगाइन् ।लैनचौरस्थित राष्ट्रिय टेबलटेनिस प्रशिक्षण केन्द्रको हलमा जारी प्रतियोगिताको पुरुष सिंगल्समा भने कतार एयरवेजका कमल श्रेष्ठ फाइनलमा प्रवेश गरे । कमलले निगमका सुरेशविक्रम हमाललाई ११–९, ९–११, ३–११, १३–११ र ११–५ को सेटमा पराजीत गरे ।  फाइनलमा कमलको सामना निगमका नवीनबहादुर शाक्यसँग हुनेछ । अर्को सेमिफाइनल हुन बाँकी छ ।   
