मेसिडोनियालाई हराउँदै स्पेन शीर्ष स्थानमा, पछ्याउँदै इटाली

स्पेन – मेसिडोनियाको घरेलु मैदानमा जीत निकाल्दै विश्वकप छनौटमा समूहमा शीर्ष स्थानमा कायम रहन सफल भएको छ । समूह जी अन्तरगतको खेलमा स्पेन २–१ गोल अन्तरले विजयी बनेको हो । स्पेनलाई जीत दिलाउन पहिलो हाफमा डेभिड सिल्भा र डिएगो कोस्टाले एक–एक गोल गरे । खेलको दोस्रो हाफमा स्टेफन रिस्टोभस्कीले एक गोल फर्काए पनि त्यसपछि कुनै गोल हुन सकेन र खेल स्पेनले आफ्नो पक्षमा पार्न सफल रह्यो । समूह कै अर्को खेलमा इटालीले लिचेस्टाइनलाई ५–० ले हराउँदै स्पेनसँग अंक बराबरी गरेको छ । इटालीको जीतमा लोरेन्जो इन्सिग्ने, आन्द्रेय बेलोटी, एडर, फेडरिको बर्नाडेस्ची र गाबियाडिनीले एक– गोल गरे । गोल अन्तरको आधारमा मात्र स्पेन इटालीभन्दा अघि रहेको छ । आगामी वर्ष रसियामा हुने विश्वकपका लागि समूहको शीर्ष टोलीले मात्र सोझै प्रवेश पाउनेछ । दोस्रो हुने टोलीले प्लेअफ खेल खेल्नुपर्ने हुन्छ ।
