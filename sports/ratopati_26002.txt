रोनाल्डोको गोलको मद्दतले रियललाई क्लब विश्वकपको उपाधि

अबुधावी । क्रिस्टियानो रोनाल्डोले फ्रिकिकमार्फत गोल गरे पछि ग्रेमियोलाई हराउँदै रियल म्याड्रिडले क्लब विश्वकपको उपाधि जित्न सफल भएको छ ।३२ वर्षीय पर्चुगिज फरवार्डले खेलको ५३ औँ मिनेटमा निर्णायक गोल गरेका थिए । योसँगै लगातार दुई पटक यो उपाधि जित्ने रियल पहिलो टोली बनेको छ ।हालै मात्र पाँचौ बालोन डि’ओर उपाधि जितेका रोनाल्डोले खेलपछि आफू रियलमा रहेर अझै धेरै उपाधि जित्न चाहेको बताए ।क्लब विश्वकपको फाइनलमा रोनाल्डोको यो चौँथो गोल हो । उनले रियलका लागि च्याम्पियन्स लिगको फाइनलमा ३ तथा कोपा डेल रेको फाइनलमा पनि दुई गोल गरेका छन् ।शनिबार अबुधावीमा रियलले किर्तिमानी तीन पटक यो उपाधिमाथि कब्जा जमाएको हो । रियलबाहेक बार्सिलोनाले मात्र यो उपाधि तीन पटक जित्न सकेको छ ।सन् २०१७ मा रियलले पाँचवटा उपाधि हात पारेको छ । च्याम्पियन्स लिग, युइएफए सुपर कप, स्पेनिस सुपर र अहिले क्लब विश्वकपको उपाधि रियलले आफ्नो नाममा पार्न सफल भएको छ ।सन् २०१६ को जनवरीमा रियलको प्रशिक्षक सम्हालेपछि जिनेदिन जिदानका लागि यो आठौँ उपाधि हो ।अबुधावीको फाइनलमा रियलले विपक्षीमाथि निरन्तर दबाब राखेको थियो । तर, ब्राजिलयन टोली ग्रेमियोले अनुशासित डिफेन्सको प्रदर्शन गर्दै रियललाई पहिलो हाफमा रोकेको थियो ।पहिलो हाफमा रियलले विपक्षीको पोष्टमा १० वटा प्रहार गरे पनि एउटा मात्र लक्ष्यमा लागेको थियो । 
