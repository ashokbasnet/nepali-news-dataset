ह्याम्सिकद्वारा म्याराडोनाको किर्तिमान बराबर

काठमाडौँ । मारेक ह्याम्सिकले डिएगो म्याराडोनाको किर्तिमान बराबरी गर्दै नापोलीको सर्वाधिक गोलकर्ता बनेका छन् ।उनको गोलको मद्दतले टोरिनोलाई पराजित गर्दै नापोली इटालियन लिगको शीर्ष स्थानमा उक्लिएको छ ।स्लोभाकियाका मिडफिल्डरले ड्राइस मार्टिनको पासमा क्लबका लागि ११५ औँ गोल गरे ।यसअघि कालिडोउ काउलिबेली र पिओटर जेलिन्सकीले नापोलीलाई २–० को अग्रता दिलाएका थिए ।टोरिनोका स्ट्राइकर आन्द्रेया बेलाटीले खेलको दोस्रो हाफमा सान्तवना गोल गरे ।इन्टर मिलान उडिनेसेसँग आफ्नै घरेलु मैदानमा ३–१ गोलले पराजित भएपछि नापोलीले लिगको शीर्ष स्थानमा उक्लिएको हो ।१७ खेलपछि नापोलीको ४२ अंक रहेको छ जुन इन्टरभन्दा २ अंकले अघि हो ।  
