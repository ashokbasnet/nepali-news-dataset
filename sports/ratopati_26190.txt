‘कालो रंग पहिरन होइन’ : रंगभेद भन्दै ग्रीजमानको आलोचना

म्याड्रिड । कङ्गोका राष्ट्रिय टोलीका सदस्य स्टीभ जाकुआनी भन्छन्, ‘हाम्रो छालाको रंंग रमाइलोका लागि पहिरने पहिरन होइन । यो छाला भएकै कारण मानिसहरुले लामो समय संघर्ष गर्नुपर्यो । यसलाई मनोरञ्जनका लागि पहिरनुहुँदैन ।’यो प्रतिक्रिया एथ्लेटिको म्याड्रिड तथा फ्रान्सका स्टार खेलाडी एन्टोनी ग्रीजमानले एउटा पार्टीका लागि बासकेटबल खेलाडी हार्लेम ग्लोबेट्रोटर्स बनेपछि आएको हो ।जाकुआनीले जस्तै हजारौँले ग्रीजमानको आलोचना गरेपछि ग्रीजमानले ट्वीटरबाट उक्त तस्विर हटाउन बाध्य भएका छन् भने उनले माफी समेत माग्नुपरेको छ ।ग्रीजमानले आफ्नो शरीरमा कालो रंग धसेर बास्केटबल खेलाडीको पहिरनमा ‘एटिज पार्टी’ भन्दै आफ्नो ट्वीटर एकाउन्टमा तस्विर पोष्ट गरेका थिए ।तर, लगत्तै उनको आलोचना शुरु भयो । आलोचना बढेपछि ग्रीजमानले आफू हार्लेमको फ्यान भएको र उनको सम्झनामा यस्तो गरेको भन्दै स्पष्टिकरण दिने प्रयास गरे । तर, उनको प्रयास विफल भयो र अन्ततः उनले पोष्ट डिलिट गरे अनि माफी समेत मागे ।‘यदी कसैलाई यसले चोट पुर्यायो भने म माफी माग्दछु,’ उनले लेखेका छन् ।  
