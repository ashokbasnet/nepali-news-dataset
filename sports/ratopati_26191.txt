वर्षाले पनि जोगाएन इंग्ल्याण्डलाई, अस्ट्रेलियालाई एसेज श्रृंखला

पर्थ । तेस्रो टेस्टमा इंग्ल्यालण्डलाई एक इनिङ र ४१ रनको विशाल अन्तरले हराउँदै अस्ट्रेलियाले एसेज श्रृंखलामाथि कब्जा जमाएको छ ।हारतर्फ अग्रसर इंग्ल्याण्डलाई वर्षाले पनि निकै साथ दिएको थियो । चौँथो दिनको खेलमा ४ विकेटको क्षतिमा १ सय ३२ रनको स्थितिमा इंग्ल्याण्ड रहेको बेला वर्षाले खेल रोकिएको थियो । पाँचौ तथा अन्तिम दिन पनि पिच भिजेपछि ७० ओभरको खेलमात्र सम्भव भएको थियो । हार जोगाउन इंग्ल्याण्डले कम्तिमा यति ओभर खेल्नुपर्ने थियो ।तर, जोस हेजलवुडले ५ विकेट लिएपछि इंग्ल्याण्डको दोस्रो इनिङ धरासायी बन्यो र २ सय १८ रनमा अलआउट हुन पुग्यो ।पहिलो इनिङमा १ सय ४० रन बनाएका डेविड मलानले ५४ रन बनाउँदै अस्ट्रेलियाको विजयी यात्रालाई रोक्ने प्रयास गरे पनि उनी पनि हेजलवुडको शिकार बने । उनीबाहेक जेम्स भिन्सले ५५ रनको योगदान दिए ।हेजलवुड बाहेक प्याट कमिन्स र नाथन लियोनले २–२ विकेट लिए ।इंग्ल्याण्डले पहिलो इनिङमा ४०३ रन बनाएको थियो । जवाफमा अस्ट्रेलियाले प्लेयर अफ द म्याच घोषित कप्तान स्टीभ स्मीथको २ सय ३९ रन तथा मिचेल मार्सको मेडेन शतकको मद्दतले ९ विकेटको क्षतिमा ६६२ रन बनाएको थियो ।पाँच टेस्टको श्रृंखलामा अस्ट्रेलियाले ३–० को अग्रता बनाएको छ । ब्रिसबेनामा भएको पहिलो टेस्ट अस्ट्रेलियाले १० विकेटले जितेको थियो भने दोस्रो टेस्ट एडिलेडमा १२० रनले आफ्नो पक्षमा पारेको थियो ।अब चौँथो टेस्ट मेलबर्नमा २६ डिसेम्बरमा हुनेछ ।  
