साविक विजेता युनाइटेड ब्रिस्टोलसँग स्तब्ध

लण्डन । कोरे स्मीथले इन्जुरी समयमा गोल गरेपछि च्याम्पियन्सीप टोली ब्रिस्टोल सिटीले साबिक विजेता म्यान्चेस्टर युनाइटेडलाई हराउँदै काराबाओ कपको सेमिफाइनलमा प्रवेश गरेको छ ।स्मीथले इन्जुरी समयमा गोल गर्दै सेमिफाइनलमा म्यान्चेस्टर सिटीसँग भिडन्त तय गरेका हुन् ।पहिलो हाफ गोलरहित बराबरीमा सकिएपछि दोस्रो हाफको शुरुवातमा नै जो ब्रयानले ब्रिस्टोललाई अनपेक्षित अग्रता दिलाएका थिए । तर, उनीहरुको अग्रता मात्र ८ मिनेट टिक्यो । गत २० अप्रिल यता युनाइटेडका लागि पहिलो पटक खेल शुरुवात गरेका ज्लाटान इब्राहिमोविचले फ्रिकिक मार्फत खेल बराबरी गरे ।खेलको अन्त्यमा स्मीथले गोल गरेपछि युनाइटेड स्तब्ध हुन पुगेको थियो ।मोरिन्होले इब्राहिमोविच, मार्कस रासफोर्ड र एन्थोनी मार्सियाललाई टोलीको आक्रमणको जिम्मा दिएका थिए । पहिलो हाफमा युनाइटेडले गोलका थुप्रै अवसरहरु सृजना गरेको थियो, जसमा इब्राहिमोविच र रासफोर्डको प्रहार पोष्टमा लागेको थियो ।योसँगै युनाइटेड प्रतियोगिताबाट बाहिरिने चौँथो प्रिमियर लिग टोली बनेको छ । यसअघि वाटफोर्ड, स्टोक र क्रिस्टल प्यालेस प्रतियोगिताबाट बाहिरिसकेको छ ।उता, आफ्नो इतिहासमा कुनै पनि मुख्य प्रतियोगिता नजितेको ब्रिस्टोलले यसअघि चारपटक एफए कप वा इएफएल कपको सेमिफाइनलमा पुगेको थियो ।  
