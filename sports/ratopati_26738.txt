इपिएलको छैटौ दिनः पोखरा राइनोज र विराटनगर वारियर्स विजयी

काठमाडौं– एभरेष्ट प्रिमियर लिग क्रिकेट (इपिएल) अन्तर्गत शुक्रबार भएका खेलहमा पोखरा राईनोज र विराटनगर वारियर्स विजयी भएका छन् । लिगमा दोस्रो जित निकाल्ने क्रममा पोखराले काठमाडौं किङस इलाभेनलाई ६ विकेट र विराटनगरले चितवन टाइगर्सलाई ७१ रनले पराजित गरे । काठमाडौंको यो प्रतियोगिताको चौथो खेलमा तेस्रो हार हो भने तीन खेल खेलेको चितवनले भने अहिलेसम्म जित हात पार्न सफल भएको छैन ।कीर्तिपुर मैदानमा भएको पहिलो खेलमा काठमाडौंले दिएको ९९ रनको लक्ष्य पोखराले १८.२ ओभरमा ४ विकेट गुमाएर भेट्टायो । पोखराका लागि इर्सा उल्लाहले ४५ रन बनाए भने सुनील धमलाले २० रन बनाउन सफल भएका थिए । त्यस्तै,  काठमाडौंका सागर पुनले २ विकेट लिए ।यसअघि टस हारेर पहिले ब्याटिङ गरेको काठमाडौंले निर्धारित ओभरमा ८ विकेट गुमाएर ९८ रनको झिनो योगफल बनाएको थियो । काठमाडौंका लागि सागर पुनले ३६, राजु रिजालले १७ र सोमपाल कामीले १० रन बनाउनु बाहेक अन्यले दोहोरो अंकको रन बनाउन सकेनन् । पोखराका लागि कप्तान शक्ति गौचन र विक्रम शोवले २–२ विकेट लिए । खेलको म्यान अफ द म्याच पोखराका इर्सा उल्लाह चुनिए ।यसैगरी, दोस्रो खेलमा टस हारेर पहिले ब्याटिङ गरेको विराटनगरले निर्धारित ओभरमा ८ विकेट गुमाएर १ सय ७४ रन बनायो । उसका लागि बाबर हायतले विष्फोटक ब्याटिङ गर्दै ४२ बलमा ८१ रन बनाए । अंशुमन रथले पनि ४२ रन बनाए । राम्रो सुरुवात गरे पनि बिराटनगरको ब्याटिङ इनिङ् अन्त्यतिर धर्मराएको थियो । अन्तिम २ ओभरमा बिराटनगरले ६ विकेट गुमाएको थियो ।चितवनका भारतीय बलर प्रविन गुप्ताले अन्तिम ओभरको अन्तिम तीन बलमा ह्याट्रिक गरेका थिए । उनले खेलमा ५ विकेट लिए । १ सय ७५ रनको लक्ष्य पछ्याएको चितवन १८.२ ओभरमा १०३ रनमै समेटिएपछि विराटनगरको ७१ रनको जित सम्भव भयो ।ठूलो लक्ष्य पछ्याएको चितवन सुरुवातदेखि नै धर्मरायो । चितवनका लागि भीम सार्कीले बनाएको २४ रननै कुनै ब्याट्सम्यानले बनाएको सर्बाधिक स्कोर हो । चितवनलाई सस्तैमा समेट्न बसन्त रेग्मीले ३.२ ओभरमा ११ रन खर्चेर ४ विकेट लिए । त्यस्तै अभिनाश करणले पनि २ विकेट झारे । खेलको म्यान अफ द म्याच बिराटनगरका बाबर हायत चुनिएका छन् । 
