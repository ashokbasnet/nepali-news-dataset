पोखरामा अन्तर्राष्ट्रिय भेट्रान्स् फुटबल प्रतियोगिता हुने

पोखरा – पोखरामा अन्तर्राष्ट्रिय भेट्रान्स् फुटबल प्रतियोगिता हुने भएको छ । बगर भाइखलको आयोजनामा ४० वर्षमाथिको यो भेट्रान्स फुलबल प्रतियोगिता हुन लागेको हो ।माघ २ गतेदेखि राष्ट्रिय उच्च माविको खेल मैदान टुँडीखेलमा हुने सातौं संस्करणको फुटबल प्रतियोगितामा देशविदेशका १४ फुटबल टिम सहभागी हुने अयोजकले जानकारी दिएको छ । प्रतियोगितामा नेपालसँगै भारत, बंगलादेश, युके, हङकङलगायत देशबाट समेत सहभागिता रहने प्रचारप्रसार संयोजक मानकाजी गुरुङले जानकारी दिए । ‘छिमेकी राष्ट्र भारतको कलकत्ताबाट दि युनाइटेड भेट्रान्स् लगायत बंगलादेश, बगर भाइखलक युके, हङकङ लगायतबाट पनि प्रतियोगितामा आउँदैछन्,’ प्रचारप्रसार संयोजक गुरुङले भने, ‘काठमाडौं, हेटौंडा, वीरगन्ज, चितवन, बुटवल र पोखराका भेट्रान्स् समूह पनि सहभागी हुनेछन् ।’प्रतियोगितामा प्रथम हुने टिमले १ लाख रुपैयाँसँगै मेडल, ट्रफी र प्रमाण–पत्र प्राप्त गर्नेछ भने द्वितीय हुने समूहले ५० हजार रुपैयाँ, मेडल, ट्रफी र प्रमाण–पत्रले पाउने छ । प्रतियोगितामा सर्वोत्कृष्ट खेलाडी, सर्वाधिक गोलकर्ता र हरेक खेलमा म्यान अफ दी म्याचलाई पुरस्कृत गरिने छ ।   प्रतियोगिता सम्पन्न गर्न विभिन्न समिति तथा उपसमिति पनि गठन गरिएको छ ।  प्रतियोगितामा सम्पन्न गर्न १० लाख रुपैयाँभन्दा बढी खर्च अनुमान गरिएको र प्रतियोगिता माघ ६ गतेसम्म चल्ने आयोजकले जनाएको छ ।  
