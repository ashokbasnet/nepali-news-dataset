नायक ब्राभो : पेनाल्टीमा एक पनि गोल गर्न नसक्दा पोर्चुगल उपाधि होडबाट बाहिरियो

रसिया – म्यान्चेस्टर सिटीका गोलकिपर क्लाउडियो ब्राभो नायक बन्दा चिलीले पोर्चुगललाई पेनाल्टीमा हराउँदै कन्फेडरेसन कपको फाइनलमा प्रवेश गरेको छ ।चिलीले सबै पेनाल्टीलाई गोलमा परिणत गर्दा ब्राभोले रिकार्डो क्वारेजमा, जोआ मोन्टिन्हो र नानीको प्रहार बचाउ गरेका थिए । पोर्चुगलका स्टार क्रिस्टियानो रोनाल्डोले पेनाल्टी हान्ने अवसरसमेत पाएनन् ।चिलीका लागि अर्टुरो भिडाल, चार्ल्स अराङ्गुइज र एलेक्सिस सान्चेजले पेनाल्टीबाट गोल गरेका थिए । अब चिलीले आइतबार सेन्ट पिटर्सबर्गमा हुने फाइनलमा मेक्सिको या जमर्नीको सामना गर्नेछ ।यसअघि अतिरिक्त समयमा चिलीका लागि आर्टुरो भिडाल र मार्टिन रोड्रिग्वेजको प्रहार पोष्टमा लागेको थियो भने चिलीले गरेको पेनाल्टीको माग रेफ्रीले अस्वीकार गरेका थिए ।पछिल्ला १० दिनमा चौँथो खेल खेलेर होला सेमिफाइनल खेल निकै निरश भएको थियो ।निर्धारित समय तथा अतिरिक्त समयमा कुनै गोल नभएपछि खेल पेनाल्टीमा पुगेको थियो । जसमा चिली ३–० ले विजयी बन्यो ।आजको खेलपछि निकै कठिन सिजन बिताएका ब्राभोका लागि राहत हुनेछ । ३४ वर्षीय गोलकिपरलाई पेप ग्वार्डिओलाले इंग्ल्याण्डका नम्बर १ गोलकिपर जो हार्टको स्थानमा अनुबन्ध गरेका थिए । १५.४ मिलियन पाउण्डमा सिटी भित्रिएका उनको नियमित आलोचना भएको थियो ।ग्वार्डिओलाले बेन्फिकाबाट एडर्सन मोरेसलाई ३५ मिलियन पाउण्डमा अनुबन्ध गरेपछि अब सिटीको पहिलो रोजाइँको गोलकिपर बन्न संघर्ष गर्नुपर्ने देखिन्छ ।  
