सान्चेजलाई बेच्ने तयारीमा आर्सनल

लण्डन । क्लबमा प्रतिबद्धताबारे खेलाडी र स्टाफहरुले नै प्रश्न उठाउन थालेपछि आर्सनलले चिलियन स्ट्राकर एलेक्सिस सान्चेजलाई बेच्ने तयारी गरेको छ ।गत ट्रान्सफर सिजन ६ करोड पाउण्डको अफर नकारेको आर्सनलले आगामी जनवरीको ट्रान्सफर विन्डोमा भने सान्चेजलाई बेच्ने ढोका खुला राख्ने भएको हो ।यसअघि सिटीले अफर गरेको रकमजस्तै ठूलो रकम यसपटक नपाउने भएपनि सिजनको अन्त्यमा सित्तैमा छाड्ने अवस्था ननिम्ताउन आर्सनलले सान्चेजलाई बेच्ने तयारी गरेको बताइन्छ ।डेली मेलका अनुसार ३.५ करोड पाउण्डभन्दा माथिको कुनै पनि अफरलाई आर्सनलले स्वीकार गर्नेछ ।२९ वर्षीय खेलाडीले सिजनको बीचमानै क्लब छाड्ने छन् वा छैनन् भन्ने चाहीँ हेर्न बाँकी छ । सान्चेज आफ्नो पूर्व प्रशिक्षक पेप ग्वार्डिओलासँग पुनर्मिलन गर्न चाहेको बताइन्छ ।सान्चेजले पछिल्लो समय प्रशिक्षण र खेलका दौरान मिहिनेत गर्न छाडेको स्टाफ तथा खेलाडीहरुले बताउन थालेका छन् । गत डिसेम्बर १० मा साउथह्याम्पटनसँग १–१ को बराबरीमा रोकिँदा क्लबका अन्य खेलाडी सान्चेजसँग रुष्ट बनेको पनि समाचारमा उल्लेख गरिएको छ ।
