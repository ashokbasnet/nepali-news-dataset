लिभरपुलको गोलको वर्षा, ह्यारी केनको किर्तिमान

लण्डन । म्यानेजर विनाको टोली स्वान्सी सिटीमाथि गोलको वर्षा गर्दै लिभरपुलले प्रिमियर लिगको शीर्ष चारमा पकड बलियो बनाएको छ ।मंगलबार राती भएको खेलमा लिभरपुल ५–० गोल अन्तरले विजयी भएको हो ।खेलमा लिभरपुलले छैटौँ मिनेटमा नै अग्रता लिएको थियो । फिलिपे काउन्टिन्होले लामो दुरीबाट उत्कृष्ट गोल गर्दै टोलीलाई अग्रता दिलाएका थिए ।त्यसपछि खेलको दोस्रो हाफमा रोबर्टो फर्मिन्होले दुई गोल थपे । त्यस्तै, अलेक्सान्डर आर्नोल्ड र एलेक्स ओक्सालेड च्याम्बर्लिनले एक–एक गोल थपे लिभरपुलले सहज जित निकाल्यो ।जीतपछि ३८ अंकसहित लिभरपुल लिगको चौँथो स्थानमा रहेको छ ।उता, ह्यारी केनको ह्याट्रिकको मद्दतले साउथह्याम्पटनलाई टोटनहमले ५–२ गोल अन्तरले पराजित गरेको छ ।योसँगै केनले एक वर्षमा प्रिमियर लिगमा सबैभन्दा धेरै गोल गरेको एलान सियररको किर्तिमान भंग गरेका छन् । इंग्ल्याण्डका स्ट्राकर केनले खेलको २२ औँ मिनेटमा यो वर्षको ३७ औँ गोल गर्दै सन् १९९५ मा सियररले ब्ल्याकबर्नमा छँदा बनाएको किर्तिमान भंग गरे ।त्यसपछि उनले थप दुई गोल गर्दै आफ्नो ह्याट्रिक पूरा गरे ।यस वर्ष उनले क्लब र देशका लागि ५६ गोल गरेका जुन बार्सिलोना र अर्जेन्टिनाका लियोनेल मेस्सीभन्दा दुई गोल बढी हो ।टोटनहमका लागि अन्य गोल डेली अली र सोन ह्युङ–मिनले गरे । साउथह्याम्पटनका लागि दोस्रो हाफमा सोफियान बोपाm र डुसान टाडिचले गोल गरे भने त्यो सान्तवना गोलमात्र बन्न पुग्यो ।जीतपछि टोटनहम ३७ अंकसहित लिगको पाँचौ स्थानमा रहेको छ ।  
