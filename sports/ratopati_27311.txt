सिटीलाई टक्कर दिन पैसा खर्च गरेको पुगेन : मोरिन्हो

म्यान्चेस्टर । जोसे मोरिन्होले म्यान्चेस्टर सिटीलाई टक्कर दिनका लागि म्यान्चेस्टर युनाइटेडले ट्रान्सफरमा पर्याप्त रकम खर्च नगरेको दाबी गरेका छन् । सिटीले स्ट्राइकर किन्ने भाउमा डिफेन्डर किनिरहेको बताउँदै मोरिन्होले सो कुरा बताएका हुन् ।मंगलबार बर्नलीसँग आफ्नै घरेलु मैदानमा २–२ को बराबरीमा रोकिएपछि युनाइटेड सबै प्रतियोगितामा पछिल्ला ३ खेलमा जीत विहिन रहेको छ । बर्नलीविरुद्ध पनि जेसे लिन्डगार्डले खेलको दोस्रो हाफमा दुई गोल गर्दै युनाइटेडलाई हारबाट जोगाएका थिए ।यो नतिजापछि एक खेल कम खेलेको सिटी शीर्ष स्थानमा १५ अंकले अगाडि रहेको छ । बुधबार न्युक्यासललाई पराजित गरे सिटीलाई भेट्याउन युनाइटेडका लागि असम्भवजस्तै बन्नेछ ।पेप ग्वार्डिओलाको टोली यो सिजन उत्कृष्ट फर्ममा रहेको छ । सिटीले गत ट्रान्सफर विन्डोमा लगभग २२।५ करोड पाउण्ड खर्च गरेको थियो । जसमा दुई फुल ब्याक कायल वाकर र बेन्जामेन मेन्डीका लागि क्लबले किर्तिमानी रकम खर्च गरेको थियो ।सिटीले ग्वार्डिओलाको पहिलो सिजनमा लगभग १९।१ करोड पाउण्ड खर्च गरेको थियो ।यता, मोरिन्होले पनि कम खर्च भने गरेका छैनन् । गत मेमा युनाइटेडको नेतृत्व सम्हाले यता मोरिन्होले लगभग ३० करोड पाउण्ड खर्च गरिसकेका छन् ।तर, मोरिन्हो भने अझै पनि सिटीलाई टक्कर दिन युनाइटेडले थप रकम खर्च गर्नुपर्ने बताउँछन् ।उनले युनाइटेडको इतिहासको कारणले प्रिमियर लिगको उपाधि जित्नु क्लबको जिम्मेवारी भएको बताउँदै क्लबले खेलाडीमा पर्याप्त खर्च गर्नुपर्ने बताए ।मोरिन्होले पछिल्ला खेलहरुबाट सम्भावित १५ अंकमध्ये ८ अंक मात्र बटुल्न सफल भएका छन् ।
