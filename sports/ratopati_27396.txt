अपराजित सिटीलाई १५ अंकको अग्रता

लण्डन । न्युक्यासलविरुद्ध संघर्षपूर्ण जीत निकाल्दै म्यान्चेस्टर सिटीले प्रिमियर लिगको शीर्ष स्थानमा १५ अंकको अग्रता बनाएको छ ।निकै रक्षात्मक खेल प्रदर्शन गरेको न्युक्यासलविरुद्ध राहिम स्टर्लिङले खेलको ३१ औँ मिनेटमा गोल गर्दै महत्वपूर्ण तीन अंक दिलाए ।सेन्ट जेम्स पार्कमा भएको खेलमा सिटीले खेलमा ७५ प्रतिशत नियन्त्रण बनाउँदै विपक्षीको पोष्टमा २१ पटक प्रहार गरेको थियो ।खेलपछि सिटीका प्रशिक्षक पेप ग्वार्डिओलाले अति रक्षात्मक टोलीसँग खेल्न कठिन हुने बताए ।‘हामीले सक्ने सबै गर्यौँ तर खेल्न नचाहने टोलीसँग खेल्न कठिन हुन्छ,’ पेपले भने ।२० खेलपछि सिटीले अपराजित रहँदै ५८ अंक बटुल्न सफल भएको छ । गत अगस्तमा एर्भटनविरुद्ध १–१ को बराबरीमा रोकिनु बाहेक सिटीले सबै खेल आफ्नो पक्षमा पारेको छ ।  
