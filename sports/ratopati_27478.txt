छैठौं दि एक्सेलसियर कप सम्पन्न, राजश्री गुरुकुलदेखि माउण्टग्लोरी सम्मलाई उपाधि

काठमाडौ– छैठौं दि एक्सेलसियर कप अन्तरगतको खेलमा राजश्री गुरुकुलको टोली च्याम्पियन बन्न सफल भएको छ ।  एक्सेलसियर कप अन्तरगतको जुनियर छात्र फाइभ ए साईट फुटबलमा राजश्री गुरुकुलले किट्स लनिङलाई ३–० गोलले पछि पार्दै च्याम्पियन बन्न सफल भएको हो । प्रतियोगितामा राजश्री गुरुकुलको जितमा करनदीप श्रेष्ठले महत्वपूर्ण २ गोल गर्दा गोलरक्षक विदुक श्रेष्ठले पनि एक गोल थप्न भ्याएका थिए । जुनियर छात्र फाइभ ए साईट फुटबलमा किट्स लनिङका बिपिस मल्ल उत्कृष्ट खेलाडी भएका छन् । त्यस्तै, प्रतियोगितामा बास्केटबलको जुनियर छात्रतर्फ सामाखुसी बोडिङ् स्कुल(सेब) च्याम्पियन बनेको छ । उत्कृष्ट खेलाडी घोषित रवि शर्माको सर्वाधिक १३ स्कोरको सहयोगमा सेबले रेडिअन्टलाई २६–२१ को स्कोरमा हरायो । सिनियर छात्रातर्फ स्किब्सले जेनितमाथि २४–२२ को स्कोरमा स्तब्ध बनाउदै उपाधि जित्न सफल भयो भने स्किब्स्की पुजा चौधरी उत्कृष्ट खेलाडी चुनिन पुगिन् ।त्यस्तै सिनियर छात्रतर्फ उत्कृष्ट खेलाडी चुनिएका पेम्बा शेर्पाको उत्कृष्ट प्रदर्शनमा वल्सनले रेडिअन्टलाई ६१–५५ को स्कोरमा हराउदै च्याम्पियन बन्यो । पेम्बाले टिमका लागि महत्वपूर्ण ४३ स्कोरको योगदान गरेका थिए ।आयोजक दि एक्सेलसियरको आटिफिसियल खेल मैदानमा भएको सिनियर छात्रको फाइभ ए साईट फुटबलमा माउण्टग्लोरी च्याम्पियन बनेको छ । उपाधि भीडन्तमा माउण्टग्लोरीले आयोजक दि एक्सेलसियरलाई ७–३ गोल अन्तरले हरायो ।माउण्टग्लोरीको जितमा दिपेश गुरुङ ४, आयुष घलान २ र सुरेन्द्र घलेले १ गोल गरेका थिए । आयोजक दि एक्सेलसियरका निमेश गोतामे २ र शशांक रुम्बाले १ गोल गरेका थिए । आयोजकका कर्मा निमा गुरुङ उत्कृष्ट खेलाडी चुनिए । विजेतालाई सांसद एवं नेपाल ओलम्पिक कमिटीका अध्यक्ष जीवनराम श्रेष्ठ, आयोजक विद्यालयका प्रबन्ध निर्देशक राम बस्नेत, प्रिन्सिपल शितल राणालगायतले पुरस्कार प्रदान गरेका थिए । 
