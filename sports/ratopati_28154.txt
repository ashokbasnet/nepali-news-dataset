जीतको लयमा फर्कियो सिटी

म्यान्चेस्टर । वाटफोर्डलाई पराजित गर्दै प्रिमियर लिगको शीर्ष स्थाना रहेको म्यान्चेस्टर सिटी पुनः जीतको लयमा फर्किएको छ ।दुई दिनअघि क्रिस्टल प्यालेससँग गोलरहित बराबरीमा रोकिएपछि सिटीको १८ खेलको जीतको यात्रामा पूर्ण विराम लागेको थियो ।मंगलबार राती सम्पन्न खेलमा सिटीले वाटफोर्डलाई ३–१ गोल अन्तरले पराजित गर्यो । सिटीले मात्र ३८ सेकेण्डमा नै खेलमा अग्रता लिएको थियो । लेरोय सानेको पासमा राहिम स्टर्लिङले सिटीलाई अग्रता दिलाए ।यो सिजन प्रिमियर लिगको यो सबैभन्दा छिटो गोल हो ।लगत्तै क्रिस्टियन काबासेलेले केभिन डिब्रुयनको क्रसलाई आफ्नो पोष्टमा छिराएपछि सिटीले अग्रता दोब्बर बनायो ।खेलको दोस्रो हाफमा सर्जियो अगुएरोले सिटीको अग्रता फराकिलो बनाएका थिए ।खेलको अन्त्यतिर आन्द्रे ग्रेले वाटफोर्डका लागि सान्तवना गोल गरे ।जीतपछि सिटीले दोस्रो स्थानमा रहेको म्यान्चेस्टर युनाइटेडभन्दा १५ अंकले अघि रहेको छ ।मंगलबार नै भएका अन्य खेलमा टोटनहम हटस्पर्सले स्वान्सी सिटीलाई पराजित गर्दै पाँचौ स्थानमा उक्लिएको छ ।स्पर्सको जीतमा फर्नान्डो लोरेन्टे र डेली अलीले एक–एक गोल गरे ।त्यस्तै, क्रिस्टल प्यालेसले साउटह्याम्पटलाई र वेस्ट ह्यामले वेस्ट ब्रोमलाई समान २–१ गोल अन्तरले पराजित गर्यो ।
