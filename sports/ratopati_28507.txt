नेपाल स्याटलाइट टेलिकमद्वार भलिबल संघलाई   ४० लाख प्रायोजन

काठमाडौं – नेपाल भलिबल संघलाई दुई वर्षका लागि ४० लाख रुपैया स्याटलाइट टेलिकम प्रालिले दिने भएको छ ।  महिला तथा पुरुष राष्ट्रिय क्लब भलिबल च्याम्पियनसिप संचालन गर्न दुई वर्षका लागि टेलिकमले प्रायोजन सम्झौता गरेको हो ।  संघलाई प्रत्येक वर्ष २० लाख उपलब्ध गराउँदै लगिने सम्झौता भएको संघले जनाएको  छ । उक्र सम्झौता पत्रमा स्याटलाइट टेलिकम प्रालिकी अध्यक्ष अस्मिता सुमार्गी र नेपाल भलिबल संघका अध्यक्ष मनोरञ्जनरमण शर्माले हस्ताक्षर गरे।  सम्झौता अनुसार  संघले सञ्चालन गर्ने भलिबल च्याम्पियनसिपमा नेपाल स्याटलाइट टेलिकम प्रालि मुख्य प्रायोजक रहने जनाएको छ ।  खेल क्षेत्रमा सहयोग गर्न पाउँदा गौरवान्वित भएको नेपाल स्याटलाइट प्रालिकी अध्यक्ष अस्मिता सुमार्गीले  बताइन् ।  ‘नेपाललाई अन्तर्राष्ट्रिय स्तरमा चिनाउन सहयोग गर्ने खेल क्षेत्रलाई सहयोग गर्न पाउँदा म धेरै खुशी छु’,अध्यक्ष अस्मिता सुमार्गीले भनिन्, ‘यो भावनात्मक सहयोग मात्र हो। अनौपचारिक रुपमा हाम्रो कम्पनीले खेल क्षेत्रलाई सहयोग गरिरहनेछ।’  नेपाल भलिबल संघका अध्यक्ष मनोरञ्जनरमण शर्माले नेपाल स्याटलाइट टेलिकम प्रालिले नेपालको इतिहासमै पहिलो पटक यति ठूलो प्रायोजन रकम सहयोग गरेको भन्दै धन्यवाद दिए। उनले भने,‘भलिबल संघमा बजेट छैन।’  आफ्नो गोजीको पैसाबाट चलाउनुपर्ने अवस्थामा रहेको समेत बताए । । टेलिकमले मूख्य प्रायोजनमा रहेर संघलाई सहयोग गरेकोमा आफू र संघ निकै खुशी रहेको समेत उनले बताए । फागुन १३ देखि चौथो एनभिए महिला तथा पुरुष राष्ट्रिय क्लब भलिबाल च्याम्पियनसिप हुनेछ ।  उक्त प्रतियोगित १९ गते सम्म चल्ने छ ।   
