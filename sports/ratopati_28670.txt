मोरिन्हो ‘सानो मान्छे’ : कोन्टे

लण्डन । चेल्सीका प्रशिक्षक एन्टोनियो कोन्टेले म्यान्चेस्टर युनाइटेडका प्रशिक्षक जोसे मोरिन्होलाई ‘सानो मान्छे’ भएको बताएका छन् ।दुई प्रशिक्षकबीच यतिबेला वाकयुद्ध जारी रहेको छ । गत शुक्रबार मोरिन्हालेले कोन्टेलाई लक्षित गर्दै ‘आफू कहिले पनि म्याच फिक्सिङ प्रकरणमा निलम्बित नभएको’ बताएका थिए ।इटालियन प्रशिक्षक सन् २०१३–१३ मा युभेन्टसको नेतृत्वमा रहँदा पूर्व क्लब सिएनामा भएको म्याच फिक्सिङबारे जानकारी नदिएको आरोपमा चार महिना निलम्बित भएका थिए ।तर, सन् २०१६ मा उनलाई एक अदालतले यस मामिलामा सफाई दिएको थियो ।‘यस्तो टिप्पणीहरु तपाईं अन्य व्यक्तिको अपमान गर्न गर्नुहुन्छ जबकि तपाईंलाई ती व्यक्तिको बारेमा थाहा पनि हुँदैन, यस्ता सानो मान्छे हुन्,’ कोन्टेले भने ।शनिबारको खेलपछि पत्रकारहरुसँग कुरा गर्दै कोन्टेले मोरिन्हो पहिले पनि ‘सानो मान्छे’ भएको, अहिले पनि सानो मान्छे रहेको र भविष्यमा पनि त्यस्तै रहने बताए । उनले यस विषयमा मोरिन्होसँग बसेरै कुरा गर्ने पनि बताए ।
