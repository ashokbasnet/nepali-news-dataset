पुस २६ गतेदेखि ३९औं राष्ट्रिय टेबल टेनिस प्रतियोगिता सुरु हुँदै

काठमाडौँ– राखेप (राष्ट्रिय खेलकुद परिषद्) च्याम्पियनसिपअन्तर्गत ३९औँ राष्ट्रिय टेबल टेनिस प्रतियोगिता यसै सातादेखि हुने भएको छ ।  उक्त प्रतियोगिता यही पुस २६ गतेदेखि २९ गतेसम्म लैनचौरस्थित राष्ट्रिय टेबल टेनिस प्रशिक्षण केन्द्रमा सञ्चालन हुनेछ । आज यहाँ आयोजित पत्रकार सम्मेलनमा नेपाल टेबल टेनिस संघका अध्यक्ष चतुरानन्द राज वैद्यले प्रतियोगितामा तीन विभागीय टोलीसहित जिल्लाको गरी ४५ टोलीको सहभागिता रहने जानकारी दिए ।अन्तर्राष्ट्रिय टेबल टेनिस महासंघको नियमअनुसार सञ्चालन हुने उक्त प्रतियोगितामा कूल सात विधामा प्रतिस्पर्धा हुनेछ । प्रतियोगिताको मुख्य प्रायोजक हुवावे मोबाइल रहनेछ । 
