मेक्सिकोलाई हराउँदै जर्मनी फाइनलमा

सोची – लियोन गोरेटज्काले शुरुवाती ८ मिनेटमा दुई गोल गरेपछि विश्वविजेता जर्मनीले मेक्सिकोलाई हराउँदै कन्फेडेरेसन्स कपको फाइनलमा पुगेको छ ।सोचीमा भएको खेलमा मेक्सिकोलाई ४–१ गोल अन्तरले हराउँदै जर्मनी चिलीसँगै फाइनलमा पुगेको हो ।साल्केका मिडफिल्डरले बेन्जामिन हेनरिक्सको पासमा २० यार्ड टाढाबाट गोल गरे भने लगत्तै टिमो वेर्नरको थ्रुपासमा अर्को गोल थपे ।खेलको दोस्रो हाफमा वेर्नरले जोनास हेक्टरको पासमा जर्मनीको अग्रता फराकिलो बनाए । खेल सकिन लाग्दा मार्को फाबियनले ३५ यार्ड टाढाबाट उत्कृष्ट गोल गरे पनि अमिन योनेसले जर्मनीका लागि चौँथो गोल थपे ।जर्मनीले आइतबार सेन्ट पिटर्सबर्गमा चिलीको सामना गर्नेछ भने मेक्सिकोले तेस्रो स्थानका लागि पोर्चुगलको सामना गर्नेछ ।स्टार खेलाडीहरु म्यानुअल नुयर, जेरोम बोयटाङ, मेसुट ओजिल, टोनी क्रुस र थोमस मुलर बिना नै मैदानमा उत्रेको जर्मनीले प्रतियोगितामा उत्कृष्ट प्रदर्शन गरिरहेको छ ।खेलपछि जर्मनीका प्रशिक्षक जोआचिम लोले युवा खेलाडीहरुको खुलेर प्रशंसा गरे । उनले मेक्सिकोले खेलमा दबाब दिन खोजे पनि खेलाडीहरुले योजना अनुसार उत्कृष्ट प्रदर्शन गरेको बताए ।  
