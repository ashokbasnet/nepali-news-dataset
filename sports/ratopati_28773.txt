म्यानेजरविहीन नटिङहमसँग साविक विजेता आर्सनल स्तब्ध

लण्डन । म्यानेजर बिनाको च्याम्पियन्सीप टोली नटिङहम फरेस्टसँग पराजित हुँदै साविक विजेता आर्सनल एफए कपको तेस्रो चरणबाट बाहिरिएको छ ।आइतबार राती सम्पन्न खेलमा आर्सनल २–४ गोलअन्तरले स्तब्ध बनेको हो ।एरिक लिचाजले खेलको २० औँ मिनेटमा गोल गर्दै नटिङहमलाई अग्रता दिलाए पनि तीन मिनेट पछि नै पर मर्टसाकरले गोल गर्दै खेल बराबरी गरेका थिए । पहिलो हाफ सकिन लाग्दा लिचाजले पुनः नटिङहमलाई अग्रता दिलाए ।खेलको दोस्रो हाफमा बेन ब्रेरेटनले पेनाल्टीबाट गोल गर्दै नटिङहमको अग्रता दोब्बर बनाए । त्यसपछि ड्यानी वेलब्याकले गोल गर्दै आर्सनललाई खेलमा फर्काउने प्रयास गरेका थिए ।खेलको ८४ औँ मिनेटमा नटिङहमको जो वोरालले रातो कार्ड खाँदै मैदान छाडेपछि आर्सनलको खेलमा फर्कने आशा पलाएको थियो ।यद्यपि, लगत्तै पेनाल्टीबाट केरान डोवेलले गोल गर्दै आर्सनलको झिनो आशा समाप्त पारेका थिए । उता, ह्यारी केनको दुई गोलको मतले एएफसी विम्बेल्डनलाई हराउँदै टोटनहमले एफए कपको अर्को चरणको यात्रा तय गरेको छ । आइतबार राती स्पर्स ३–० गोलअन्तरले विजयी भएको हो ।स्पर्सले सबै गोल दोस्रो हाफमा गरेको थियो । केनले खेलको ६३ औँ र ६५ औँ मिनेटमा गोल गरे भने जान भर्टोङगेनले खेलको ७१ औँ मिनेटमा गोल गरे ।खेलपछि प्रशिक्षक माउरिसियो पोचेटिन्होले केन आफ्नो करियर भर टोटनहममा रहनसक्ने बताए ।
