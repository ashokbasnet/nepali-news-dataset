मेस्सीले किर्तिमान बनाउँदा रियल झन् पछि पर्यो

बार्सिलोना । लियोनेल मेस्सीले बार्सिलोनाका लागि ४ सयौँ खेलमा गोल गरेपछि शीर्ष स्थानमा ९ अंकको अग्रता कायम राख्न सफल भएको छ । आइतबार राती भएको खेलमा बार्सिलोनाले लेभान्तेलाई ३–० गोलअन्तरले हराएको हो ।मेस्सीले खेलको १२ औँ मिनेटमा गोल गर्दै बार्सिलोनालाई अग्रता दिलाएका थिए ।यो उनको ३६५ औँ ला लिगा गोल थियो । योसँगै मेस्सीले गर्ड मुलरले युरोपका पाँच लिग मध्ये एकमा बनाएको गोलको किर्तिमान बराबरी गरेका थिए ।लुइस सुवारेजले बर्सिलोनाको अग्रता दोब्बर बनाए भने दोस्रो हाफको इन्जुरी समयमा पाउलिन्होले गोल गर्दै टोलीलाई सहज जित दिलाए ।१८ खेलपछि बार्साको ४८ अंक रहेको छ । दोस्रो स्थानमा रहेको एथ्लेटिको म्याड्रिडको ३९ अंक रहेको छ ।उता, सेल्टाभिगोसँग २–२ को बराबरीमा रोकिएपछि रियल बार्साभन्दा १६ अंकले पछि रहेको छ । डिफेन्डिङ च्याम्पियन रियलको ३२ अंक रहेको छ तर बार्साभन्दा एक खेल कम खेलेको छ ।गत सेप्टेम्बर २० ले ला लिगामा पहिलो पटक शुरुवात गरेका वेल्स फरवाड गेराथ बेलले दुई गोल गरे पनि रियललाई जीत दिलाउन सकेनन् ।ड्यानियल वासले गोल गर्दै सेल्टालाई अग्रता दिलाए पनि बेलले २ मिनेटको अन्तरालमा दुई गोल गर्दै रियललाई अग्रता दिलाएका थिए । खेलको दोस्रो हाफको ८२ औँ मिनेटमा म्याक्सी गोमेजलदे गोल गर्दै खेल बराबरीमा ल्याए ।खेलको अन्त्यतिर लुकास भाज्क्वेजले गरेको प्रहार सेल्टाको गोलकिपर रुबेन ब्लाङ्कोले बचाउ गरेका थिए ।  
