अस्ट्रेलियाद्वारा एजेस शृंखला ४–० ले कब्जा

सिड्नी । अन्तिम टेस्टमा विशाल अन्तरको पराजयसँगै इंग्ल्याण्डको दयनीय एसेज शृंखला अन्त्य भएको छ । सिड्नी टेस्टमा एक इनिङ र १२३ रनको विशाल अन्तरले इंग्ल्याण्डलाई हराउँदै अस्ट्रेलियाले ४–० ले शृंखलामा कब्जा जमाएको हो ।पाहुना टोली दोस्रो इनिङमा मात्र १८० रनमा अलआउट हुन पुग्यो ।इंग्ल्याण्डका कप्तान जो रुट बिहान अस्पताल भर्ना भए पनि मैदानमा उत्रिएर ५८ रन बनाए । तर, लञ्चपछि उनी पुनः रिटायर्ड हर्ट हुँदै मैदान छाडे ।उनको अनुपस्थितिमा इंग्ल्याण्डले मात्र १२ रनमा तीन विकेट गुमायो । प्याटकमिन्सले चार विकेट लिँदै खेलमा समग्रमा ११९ रन खर्चेर ८ विकेट लिए । उनी प्लेयर अफ द म्याच घोषित भए ।अस्ट्रेलियाले उस्मान ख्वाजा, सन मार्स र मिचेल मार्सको शतकको मद्दतले पहिलो इनिङमा सात विकेटको क्षतिमा ६४९ रनको विशाल योगफल बनाएको थियो । उता, इंग्ल्याण्डले पहिलो इनिङमा ३४६ रन बनाएको थियो ।शृंखलामा २ सय ३९ रनको उच्च स्कोरसहित ३ शतक र दुई अर्धसतक बनाएका अस्ट्रेलियाका कप्तान स्टीभ स्मीथ प्लेयर अफ द सिरिज घोषित भए । जीतसँगै अस्ट्रेलिया टेस्ट वरियतामा इंग्ल्याण्डलाई उछिन्दै तेस्रो स्थानमा उक्लिएको छ ।
