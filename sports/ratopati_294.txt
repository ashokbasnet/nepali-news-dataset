‘म चेल्सीको निर्णयलाई पर्खिरहेको छु’

स्पेन – स्पेनका स्ट्राइकर डिएगो कोस्टाले आफ्नो भविष्य निर्धारण गर्न चेल्सीको जवाफ पर्खिरहेको बताएका छन् ।मेसेडोनियामा स्पेनलाई जित दिलाएपछि पत्रकारहरुसँग कुरा गर्दै सो कुरा बताएका हुन् ।गत हप्ता मात्र कोस्टाले प्रशिक्षक एन्टोनियो कोन्टेले आफूलाई मोबाइलमा मेसेज गरेर स्टामफोर्ड ब्रिजमा आफ्नो भविष्य नरहेको कुरा बताएको खुलासा गरेका थिए । त्यसलगत्तै कोस्टाले उक्त मेसेज क्लबका पदाधिकारीहरुलाई फरवार्ड गरेका थिए ।२८ वर्षीय स्ट्राइकर आफ्नो पूर्व क्लब एथ्लेटिको म्याड्रिड फर्कन चाहन्छन् । तर, क्लबमाथि ट्रान्सफरमा प्रतिबन्ध लागेको कारण त्यो तत्काललाई असम्भव देखिएको छ ।कोस्टा इटालियन क्लब एसी मिलान तथा चिनियाँ सुपर लिगमा जाने हल्ला पनि चलेको छ । यद्यपि, कोस्टाले आफू आफ्नो विश्वकप खेल्ने सम्भावनालाई खतरामा पारेर कुनै पनि निर्णय नलिने बताएका छन् ।‘मलाई थाहा छैन,’ भविष्यबारे टिभिईले गरेको प्रश्नमा कोस्टाले भने, ‘चेल्सीसँग अझै मेरो दुई वर्षको करार बाँकी छ । अब उनीहरुले मसँग के गर्ने भन्ने कुराको निर्णय लिनुपर्छ । क्लबले के निर्णय लिन्छ भनेर पर्खिरहेको छु ।’गत सिजन चेल्सीलाई लिग उपाधि जिताउन २० गोल गरेका थिए ।  
