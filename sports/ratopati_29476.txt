उरुग्वेको फेरिएको फुटबल र अबको बाटो

काठमाडौँ । आफ्नो १२ वर्षे कार्यकालमा प्रशिक्षक ओस्कार वासिङटन टावरेजले उरुग्वेलाई फेरि विश्‍व फुटबलको शक्ति बनाएका छन् । जब, टावरेजले भर्खर प्रशिक्षणमा पाइला चालेका थिए । त्यतिबेला विश्व फुटबलबाट गुमनाम हुने अवस्थामा पुगेको उरुग्वे विश्वकपमा छनोट भएको थियो । यो थियो, १९९० को विश्वकपको कुरा । त्यतिबेला टावरेजको उमेर थियो, ४२ वर्ष ।टावरेजले छाडेपछि उरुग्वेमा १६ वर्षभित्र १२ प्रशिक्षक फेरिए ।  यसबीच भएका ४ मध्ये उरुग्वेले सन् २००२ को विश्वकपमात्रै खेल्न पायो । सन् २००६ मा टावरेज फेरि उरुग्वेको प्रशिक्षक नियुक्त भए । त्यस संस्करणको विश्वकप खेल्न नपाएको उरुग्वेलाई सन् २०१० को विश्वकपमा छनोट गराउने जिम्मा टावरेजलाई दिइएको थियो । दोस्रो कार्यकालमा प्रशिक्षक बन्दा उनी ५८ वर्षको भइसकेका थिए ।यी पाका प्रशिक्षकको अनुभव र युवा खेलाडीको जोशले उरुग्वे आज फेरि विश्व फुटबलको हेर्नलायक टोली बनेको छ । सन् २०१० को विश्वकपमा सेमिफाइनलसम्मको यात्रा गरेको उरुग्वे यसपटक दक्षिण अमेरिकाबाट दोस्रो स्थानमा रहेर विश्वकपका लागि छनोट भयो ।  ब्राजिलले दक्षिण एशियाली समुहबाट शीर्ष स्थानमा रहेर विश्वकपको यात्रा तय गर्दा विश्वकपमा छानिएका दक्षिण अमेरिकाका अन्य ३ टोली अर्जेन्टिना, कोलम्बिया र पेरुभन्दा उरुग्वेले छनोटमा राम्रो खेल्यो । छनोट चरणका१८ खेलमध्ये ९ खेल जितेको उरुग्वेले ४ खेल बराबरी खेल्यो भने ५ खेलमा पराजित भयो ।उरुग्वेले टावरेजको कार्यकालमै सन् २०११ को कोपा अमेरिका उपाधि समेत जित्यो । यी सबै सफलता अन्डर २० टोलीसँग जोडिएको छ । जब आधुनिक फुटबलको कुरा आउँछ, त्यतिबेला ३० लाखभन्दा केही बढी जनसंख्याको यो सानो देशले विश्वकै लोकप्रिय खेलमा यस्तो सफलता हासिल गर्ला भनेर पत्याउन गाह्रो हुन्छ । हुनत स् इतिहास फरक छ । उरुग्वे विश्वकप फुटबलको सुरुवाती संस्करणको विजेता हो । सन् १९५० मा पनि उसले यो उपाधि जितेको छ । दक्षिण अमेरिकाको सर्वोच्च फुटबल प्रतियोगता कोपा अमेरिका उसले सर्वाधिक १५ पटक (अर्जेन्टिना पनि १५ पटक) जितेको छ ।तर समय पनि फरक भइसकेको  छ । अहिलेको फुटबल कठिन बन्दै गइरहेको छ । धेरैभन्दा धेरै खर्च फुटबलमा भइरहेछ । विश्वका लगभग सबै देशले अन्तर्राष्ट्रय फुटबल खेल्छन् । यस्तो चुनौतीपूर्ण परिस्थितिमा सानो राष्ट्र उरुग्वेले निकालेको नतिजालाई सन्तोषजनक नै मान्‍नुपर्छ । उरुग्वेको सबैभन्दा ठूलो चुनौती नै नयाँ(नयाँ खेलाडी जन्माउनु हो किनकी उसले आफ्ना उत्कृष्ट खेलाडीलाई घरेलु लिगमा होल्ड गरेर राख्‍न सक्दैन । उत्कृष्ट खेलाडी विश्वका ठूला लिगमा गइ नै हाल्छन् । त्यसैले ग्रास रुटको फुटबल विकासमा ध्यान दिनुबाहेको उरुग्वेसँग अर्को विकल्प छैन ।परिस्थिति यस्तो छ कि, प्रशिक्षक टावरेज क्लबका लागि खेलाडी खोज्ने स्काउटजस्तै देखिन्छन् । उनले उत्कृष्ट खेलाडी उत्पादन गर्ने बित्तिकै युरोपका ठूला क्लबले ति खेलाडी लैजानेछन् ।जस्तो, गत वर्ष इक्वेडरमा भएको यु-२० दक्षिण अमेरिकी च्याम्पियनसिपलाई नै हेर्दा हुन्छ । यस प्रतियोगितामा उत्कृष्ट खेल्दै उरुग्वेलाई उपाधि जिताउने धेरै खेलाडी ब्राजिल, अर्जेन्टिना र युरोपका विभिन्‍न क्लबमा आबद्ध भइसकेका छन् । यही प्रतियोगितामा उत्कृष्ट खेलेका रोड्रिगो बेन्टान्कर त्यतिबेला अर्जेन्टिनाको बोका जुनियर्सबाट खेल्थे । अहिले इटलीको युभेन्टसमा छन् । सान्टियागो बुइनो बार्सिलोनाको युवा टोलीमा छन् । निकोलास सियापाकासेले एथलेटिको म्याड्रिड र फेडरिको भाल्भार्डेले रियल म्याड्रिडको युवा टोलीबाट खेलिरहेका छन् ।यस युवा टोलीले गत वर्ष नै दक्षिण कोरियामा भएको यु–२० विश्वकपमा सेमिफाइनल यात्रा गरेको छ ।उरुग्वेका लागि नतिजाभन्दा पनि अन्तर्राष्ट्रिय प्रतियोगिताबाट खेलाडीले पाउने एक्सपोजर ठूलो हो । ताकि, उनीहले भविष्यमा विश्वका ठूला लिगबाट खेल्ने अवसर पाउन् । राम्रा-राम्रा क्लबबाट खेल्दै देशलाई चिनाइरहुन् । त्यसपछि, अन्तर्राष्ट्रिय प्रतियोगितामा उनीहरुले निलो जर्सीमा गर्ने प्रदर्शन त भइ नै हाल्यो ।उरुग्वे यसरी नै युथ प्रतियोगिताहरुबाट खेलाडी उत्पादन गर्दै आएको छ । सन् २००७ को यु-२० टोलीबाट एकसाथ खेलेका लुईस सुआरेज, इडिन्सन कामानी र मार्टिन सासिरेस अहिले राष्ट्रिय टोलीका महत्वपूर्ण सदस्य छन् । २ वर्षपछि निको लोडिइरो, अब्दल हर्नान्डेज, गास्टोन रेमिरेज, सेवास्टियन कोआटेस, सन् २०११ मा माथियस भेसिनो, २०१३ मा जोसे मारिया गिमिनेज, डियगो रोलान, गास्टोन सिल्भा, डियगो लाछाल्ट र गियोर्जियनडि अर्रास्केइटा खेलाडी उत्पादन भए । यस वर्ष विश्वकपमा उरुग्वेलाई छनोट गराउने क्रममा यी खेलाडीहरुले कुनै न कुनै खेलमा उरुग्वेको प्रतिनिधित्व गरेका छन् ।सन् २०१५ को यु-२० टोलीका गोलकिपर गासटोन गुरुसियगा र मिडफिल्डर  नाहितान नान्डेज तथा गास्टोन पेरेइरोले राष्ट्रिय टोलीबाट खेलिसके । नान्डेज अर्जेन्टिनाको बोका जुनियर्स तथा पेरेइरो नेदरल्यान्डसको पिएसभी इन्डहोभिनबाट खेल्छन् ।यसरी उरुग्वेले नयाँ-नयाँ खेलाडी जन्माइरहेको छ । विश्वकपअघि टावरेजको आँखा फेरि पनि नयाँ खेलाडीहरुमा छ । विश्वकप खेलेर राम्रो प्रदर्शन देखाउन सके युवा खेलाडीहरुले आफ्नो भाग्य बदल्न सक्‍नेछन्  । जसरी काभानीले बदले । जसरी सुआरेजले बदले । स्पष्ट के छ भने राम्रो खेल्नेलाई उरुग्वेका क्लबहरुले पाल्न सक्दैनन् । सुआरेज र काभानीले जस्तै उनीहरुले पनि युरोपका ठूला क्लबको यात्रा गर्नेछन् । प्रशिक्षक ओस्कार टावरेज जति बुढो हुँदैछन् , टोली त्यति नै युवा देखिएको छ । अहिले टावरेज ७० वर्षको पुगिसकेका छन् । त्यसैले अपेक्षा के गरिएको छ भने यो नै उनका लागि अन्तिम विश्वकप हो ।त्यसो भए टावरेजपछि के ? यो पनि स्पष्ट छ । उरुग्वेले आफ्नो टोलीलाई सधैंको शक्ति बनाउने हो भने खेलाडी उत्पादन गरेर मात्रै पुग्दैन । उत्कृष्ट प्रतिभाहरुलाई देशमै राख्‍ने वातावरण पनि सिर्जना गर्नुपर्छ अर्थात  घरेलु लिगलाई पनि बलियो बनाउनुपर्छ ।  अहिलेको अवस्था हेर्दा त्यस्तो देखिदैंन । पछिल्लो पटक गत नोभेम्बरमा पोल्यान्ड र अस्ट्रिया विरुद्ध खेल्न निस्किएको फुटबल टिमका २३ जनामध्ये ३ जनाले मात्रै उरुग्वेबाट लिग खेल्छन् । त्यही टिममा स्पेनिस लिग खेल्ने ६ खेलाडी छन् । उरुग्वेको घरेलु लिग कति कमजोर छ भन्‍ने यहींबाट थाहा हुन्छ । यस्तो अवस्थाले उरुग्वे सधैं शक्तिशाली बन्‍न सक्दैन ।कम्तिमा राष्ट्रिय टोलीका केही खेलाडीहरुलाई देशमै राख्‍न सक्‍ने वातावरण बनाउन सके अथवा त्यो पनि नसके सन्यासको समय नजिकिंदै गरेका स्टारहरुलाई घरेलु लिगमा फर्काउन सक्‍नुपर्छ  । ताकि, उनीहरुको अनुभवले युवा पिढींलाई हौसला मिलोस् । जस्तो, ब्राजिल  अर्जेन्टिनाका क्लबहरुले गरिरहेका छन् ।
