संकटमा रियल, दबाबमा जिदान

म्याड्रिड । घरेलु मैदानमा रियल म्याड्रिडको समस्या जारी छ । जिनेदिन जिदानको टोली शनिबार सान्टियागो बर्नेबाउमा भिल्लेरियालसँग १–० पराजित भएसँगै रियल ला लिगाको तालिकामा झन् पछि  परेको छ भने फ्रेन्च प्रशिक्षकको जागिर पनि धरापमा परेको छ ।हिजोको खेलअघि सन् २०१७–१८ मा रियलले घरेलु मैदानमा भ्यालेन्सिया, लेभान्ते, बेटिस, टोटनहम, फुयेनलाब्राडा, बार्सिलोना र नुमान्सियालाई पराजित गर्न असफल भएको थियो । र, अहिले रियललाई बार्सिलोना र बेटिसपछि रियललाई उसैको घरेलु मैदानमा पराजित गर्ने भिल्लेरियाल तेस्रो टोली बनेको छ ।स्पेनिस र युरोपिन च्याम्पियनले सन् २०१७ मा क्लबको किर्तिमानी पाँच वटा उपाधि जितेको थियो । सिजनको शुरुवातमा बार्सिलोनालाई एक पक्षीय क्लालिसिकोमा हराउँदा रियलले यस्तो संकट बेहोर्ने छ भन्ने कसैले अनुमान गरेका थिएनन् ।आइतबार बार्सिलोनाले रियल सोसिडाडलाई पराजित गरे ला लिगाको आधा खेल सकिँदा रियल (एक खेल कम खेल्दा) बार्सिलोनाभन्दा १९ अंकले पछि पर्नेछ । यतिमात्र होइन रियल शीर्ष चारमा पर्ने सुनिश्चितता पनि छैन । पाँचौ स्थानमा रहेको भिल्लेरियाल रियलभन्दा मात्र एक अंकले पछि छ ।गत सिजन लगातार दुई पटक च्याम्पियन्स लिग जितेको रियलले यो सिजन सबैमाथि वर्चश्व जमाउने अनुमान गरिएको थियो । त्यसमाथि गत सिजन जिदानको नेतृत्वमा सन् २०११–१२ पछि पहिलो पटक ला लिगा जितेको रियलका लागि यो नयाँ शुरुवात हुने आशा गरिएको थियो । तर, अहिले लाग्दैछ यो अन्त्यको शुरुवात बन्दैछ ।भिल्लेरियालसँगको खेलमा टोलीको कमजोरी प्रष्ट रुपमा देखिएको थियो । रियलको खेल पूर्वानुमेय थियो । लुका मोड्रिच, टोनी क्रुस र इस्कोजस्ता खेलाडी भएको जिदानको टोली आशातित रुपमा रचनात्मक थिएन ।फ्रेन्च प्रशिक्षक उत्कृष्ट उत्प्रेरक र मास्टर ‘म्यान म्यानेजर’ हुन् । तर, उनी रणनीतिक रुपमा त्यति सशक्त छैनन् । उनको सफल कार्यकालमा उनी खेलाडीहरुको उत्कृष्ट प्रदर्शनमा निर्भर थिए ।तर, यो सिजन उनको चर्चित फरवार्ड लाइन कि त घाइते रह्यो कि फर्मभन्दा बाहिर रह्यो । ला लिगामा गोलको खडेरी नै लागेको छ । हिजोको खेलअघिसम्म ला लिगामा रियलका कुनै पनि खेलाडीले चारभन्दा धेरै गोल गर्न सकेका थिएनन् ।रियलको इतिहासमा कहिले पनि यस्तो भएको थिएन र हिजोको खेल पछि त्यो केही बदलिएन । रियलले शनिबारको खेलमा यस सिजन कुनै पनि टोलीले गरेको भन्दा धेरै २८ पटक विपक्षीको पोष्टमा आक्रमण गरेको थियो, तर नतिजा शुन्य रह्यो ।यसमध्ये क्रिस्टियानो रोनाल्डोले एक्लै ११ पटक विपक्षीको पोष्टमा आक्रमण गरेका थिए । तर, धेरै पोष्टभन्दा बाहिर गएको थियो भने एउटा भिल्लेरियालका गोलकिपर सर्जियो असेन्जोले उत्कृष्ट बचाउ गरेका थिए । ३२ वर्षीय खेलाडीको खराब खेलमध्ये एक थियो हिजोको खेल । अन्त्यमा फाब्लो फोर्नालको गोलबाट उनीसँगै टोली स्तब्ध बन्न पुग्यो ।यस्तो खेल प्रदर्शन गर्ने हो भने रियलसँग खेल्न कुनै पनि टोली डराउनेछैन । च्याम्पियन्स लिगको अन्तिम १६ मा पेरिस सेन्ट जर्मेनको सामना गर्न लस ब्लाङ्कोसले केही परिर्वतन गर्न जरुरी छ ।ला लिगाको आशा समाप्त भइसकेको अवस्थामा रियलले अब युरोप र कोपा डेल रेमा आफ्नो ध्यान केन्द्रीत गर्न जरुरी छ । फरवार्डले धोका दिइरहेको अवस्था जिदानले नयाँ रणनीतिक योजना ल्याउन जरुरी छ ताकि रियललाई फेरि प्रतिस्पर्धात्मक बनाउन सकियोस् ।रियललाई आफ्नो नेतृत्वमा २०१७ मा पाँचौ उपाधि, समग्रमा सातौँ उपाधि, दिलाएको एक महिनामा नै जिदानले आफ्नो जागिर जोगाउन ठूलै संघर्ष गर्नुपर्ने देखिन्छ ।
