किर्तिमानी केन

लण्डन । टोटनहम हटस्पर्सका म्यानेजर माउरिसियो पोचेटिन्होले ह्यारी केनले प्रिमियर लिगका सबै किर्तिमानहरु भंग गर्ने बताएका छन् । शनिबार एभर्टनविरुद्ध ४–० सहज जित निकाल्दा दुई गोल गर्दै केन स्पर्सका लागि प्रिमियिर लिगमा सर्वाधिक गोलकर्ता बनेपछि पोचेटिन्होले सो प्रतिक्रिया दिएका हुन् ।केनले सन हेउङ मिन र एरिक डायरको पासमा दुई गोल गर्दै प्रिमियर लिगमा गोल संख्या ९८ पुर्याएका छन् । यो टेडी सेरिङहमको गोल संख्याभन्दा एकले बढी हो । खेलमा सोनले गोल गर्दै टोटनहमलाई अग्रता दिलाएका थिए भने खेलको अन्त्यतिर क्रिस्टियन एरिकसनले अर्को गोल थपे ।खेल गोलरहित बराबरीको स्थितिमा रहँदा वेयन रुनीले हेडमार्फत गोल गरेपनि त्यसलाई अफसाइड करार गर्दै रद्द गरिएको थियो ।टोटनहम पछिल्ला ६ खेलमा अपराजित रहेको छ । हाल पाँचौ स्थाना रहेको टोटनह शीर्ष स्थानमा रहेको म्यान्चेस्टर सिटीभन्दा १८ अंकले पछि रहेको छ ।‘ह्यारी उत्कृष्ट खेलाडी हुनका साथै निकै व्यवसायिक पनि छन् । म निकै खुसी छु,’ पोचेटिन्होले भने, ‘उनी सबै प्रशंसाको हकदार छन् । यही गतिमा अघि बढ्ने हो भने उनले प्रिमियरका सबै रेकर्ड तोड्ने छन् ।’केनको उत्कृष्ट सिजनइंग्ल्याण्डका स्ट्राइकर ह्यारी केनले प्रिमियर लिगमा यो सिजन २० गोल गरिसकेका छन् । सबै प्रतियोगितामा क्लबका लागि २८ खेलमा २८ गोल गरेका छन् ।२४ वर्षीय खेलाडीले हालसम्म कुनै उपाधि जितेका छैनन् तर उनले प्रिमियर लिगमा क्लबका किर्तिमानी गोलकर्ता सेरिङहमलाई पछि छाडेका छन् । सेरिङहमले सन् १९९२–१९९७ र २००१–२००३ का बीचमा सो उपलब्धि हासिल गरेका थिए ।केनले मात्र १३५ खेलमा सो उपलब्धि हासिल गरे भने सेरिङहमलाई २३७ खेल लागेको थियो ।सबै प्रतियोगितामा क्लबका सर्वाधिक गोलकर्ता जिमी ग्रिभासभन्दा चाहीँ केन निकै पछि रहेका छन् । ग्रिभासले ३७९ खेलमा क्लबका लागि २६६ गोल गरेका छन् जसमध्ये २२० गोल लिगमा गरेका थिए ।
