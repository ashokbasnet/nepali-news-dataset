सात गोलको थ्रिलरमा सिटीको अपराजित यात्रामा पूर्णविराम

लण्डन । सात गोल भएको रोमाञ्चक खेलमा लिभरपुलसँग पराजित भएपछि म्यान्चेस्टर सिटी प्रिमियर लिगमा यो सिजन पहिलो पटक पराजित भएको छ । लिभरपुलको घरेलु मैदानमा शीर्ष स्थानमा रहेको सिटी ३–४ गोलअन्तरले स्तब्ध बनेको हो ।दोस्रो हाफमा आठ मिनेटको अन्तरालमा ३ गोल गर्दै लिभरपुलले ४–१ को अग्रता बनाएको थियो । तर, खेलको अन्त्यतिर ६ मिनेटमा २ गोल गर्दै सिटीले खेलका फर्कने असफल प्रयास गरेको थियो ।फिलिपे काउन्टिन्होलाई १४.२ करोड पाउण्डमा बार्सिलोना बिदा गरेपछिको पहिलो खेलमा लिभरपुलले सिटीको सिजनमा अपराजित रहने सपना चकनाचुर गर्यो भने आफ्नो अपराजित यात्रा १८ खेल पुर्याएको छ ।आइतबार राती भएको खेलमा लिभरपुलले खेलको नवौँ मिनेटमा नै एलेक्स ओक्सालेड च्याम्बर्लिनको गोलको मद्दतले अग्रता लिएको थियो । तर, पहिलो हाफ सकिन लाग्दा लेरोय सानेले गोल गर्दै खेल बराबरीमा ल्याए ।दोस्रो हाफमा भने आठ मिनेटको अन्तरमा रोबर्टो फर्मिन्हो, साडियो माने र मोहमद सलाहले गोल गर्दै लिभरपुललाई ४–१ को अग्रता दिलाए ।खेलको अन्त्यतिर बर्नान्डो सिल्भा र इके गुन्डोगानले गोल गर्दै सिटीलाई खेलमा फर्काउने प्रयास गरे पनि त्यो सफल हुन सकेन ।सन् २००३ को मे यता भएका पछिल्ला १८ खेलमा सिटीले एनफिल्डमा कुनै पनि खेल जित्न सकेको छैन । यता, सिटीका प्रशिक्षक पेप ग्वार्डिओलाले लिभरपुलका प्रशिक्षक जर्गन क्लपबिरुद्ध पाँच खेलमा हार बेहोरेका छन् । जुन अन्य प्रशिक्षकहरुभन्दा धेरै हो ।पराजयका बावजुद सिटी २३ खेलबाट ६२ अंकसहित शीर्ष स्थानमा कायम रहेको छ । लिभरपुल भने गोल अन्तरको आधारमा चेल्सीलाई उछिन्दै लिगको तेस्रो स्थानमा उक्लिएको छ । लिभरपुलको ४७ अंक रहेको छ ।
