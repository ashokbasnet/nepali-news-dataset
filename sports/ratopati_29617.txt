सोसिडाडविरुद्ध बार्साको उत्कृष्ट पुनरागमन, अपराजित यात्रा जारी

बार्सिलोना । दुई गोलले पछि परेको स्थिति उल्टाएर रियल सोसिडाडलाई हराउँदै बार्सिलोनाले यो लिग सिजन आफ्नो अपराजित यात्रालाई कायम राखेको छ ।सोसिडाडको घरेलु मैदानमा भएको खेलमा लुइस सुवारेजको दुई गोलको मद्दतले बार्सिलोना ४–२ गोलअन्तरले विजयी भएको हो ।विलियम जोसेले सोसिडाडलाई अग्रता दिलाएका थिए भने जुनामीले अग्रता दोब्बर बनाए ।तर, पहिलो हाफ सकिन लाग्दा पाउलिन्होले गोल गर्दै गोलअन्तर कम गरे ।खेलको दोस्रो हाफमा भने बार्सिलोनाले गोलको वर्षा गर्यो । सुवारेजले दुई गोल थपे भने अन्त्यतिर लियोनेल मेस्सीले एक गोल थपे ।जीतसँगै रियलसँग बार्सिलोनाले १९ अंकको अग्रता बनाएको छ । सन् १९९०–९१ यता रियलसँग यति धेरै अंकको दुरी बनाएको बार्सिलोनाले पहिलो पटक हो ।यसअघि बार्सिलोनाले पछिल्लो दशकमा सोसिडाडमा एक पनि खेल जित्न सकेको थिएन । पछिल्ला सात खेलमा बार्सिलोनाले दुई अंकमात्र बटुल्न सकेको थियो ।१९ खेलपछि अपराजित रहेको बार्सिलोनाको ५१ अंक रहेको छ । दोस्रो स्थानमा रहेको एथ्लेटिको म्याड्रिड पनि अपराजित रहेको छ, उसको ४२ अंक रहेको छ ।  
