असेन्सियोको गोलले पहिलो लेगमा रियललाई अग्रता

म्याड्रिड । मार्को असेन्सियोले खेलको अन्तिम मिनेटमा गोल गरेपछि रियल म्याड्रिडले कोपा डेल रेको क्वाटरफाइनलको पहिलो लेगमा लेगानेसविरुद्ध झिनो अग्रता बनाएको छ ।बिहिबारको खेलमा रियलले टोलीमा थुप्रै परिवर्तन गरेको थियो । क्रिस्टियानो रोनाल्डो, गेराथ बेल र मार्सेलोलाई आराम दिइएको थियो भने करिम बेन्जेमाले ह्यामस्ट्रिङमा चोटका कारण खेल गुमाएका थिए । खेलको ८९ औँ मिनेटमा असेन्सियोले थियो हर्नान्डेजको क्रसमा गोल गर्दै रियललाई जीत दिलाए ।रियलले अब २४ जनवारीमा स्यान्टियागो बर्नाबेउमा लेगानेसको आतिथ्य गर्नेछ ।खेलको पहिलो हाफमा राफायल भरान र माटेको कोभाचिचले गोलको अवसर गुमाएका थिए भने रियलका डिफेन्डर मार्कोस लोरेन्टेले बल क्लियर गर्दा आफ्नै पोष्टको क्रसबारमा लागेको थियो ।पछिल्ला ११ खेलमा असेन्सियोको यो पहिलो गोल थियो । यो सिजन उनले रियलका लागि ८ गोल गरेका थिए ।बुधबार भएको पहिलो लेगका अन्य खेलमा बार्सिलोना एस्पानियोलसँग १–० ले पराजित भएको थियो भने एथ्लेटिको म्याड्रिड आफ्नै घरेलु मैदानमा सेभियासँग १–२ गोल अन्तरले पराजित भएको थियो ।भ्यालेन्सियाले भने अलाभेसविरुद्ध २–१ को अग्रता बनाएको छ ।
