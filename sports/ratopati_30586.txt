युनाइटेड र आर्सनलद्वारा सान्चेज र मिखितारियन साटासाट

लण्डन । मिडफिल्डर हेनेरिक मिखितारियनसँग साट्दै म्यान्चेस्टर युनाइटेडले आर्सनलका फरवार्ड एलेक्सीस सान्चेजलाई अनुबन्ध गरेको छ ।२९ वर्षीय चिलीका खेलाडी सान्चेज गत ट्रान्सफर विन्डोमा म्यान्चेस्टर सिटीसँग अनुबन्धको नजिक पुगेका थिए । तर, अहिले उनले अर्को म्यान्चेस्टर क्लबसँग १.४ करोड पाउण्डको साढे चार वर्षको करार गरेका छन् ।सिटीले भने यसपटक सान्चेजलाई अनुबन्ध गर्न इच्छा देखाएन ।यता, २९ वर्षीय मिखितारियन भने युनाइटेड छाडेर आर्सनलसँग अनुबन्ध भएका छन् । युनाइटेडका लागि ६३ खेलमा उनले १३ गोल गरेका थिए ।अर्मेनियन खेलाडी सन् २०१६ को जुलाईमा २.६३ करोड पाउण्डमा बोरुसिया डर्टमण्डबाट युनाइटेड आएका थिए ।तर, पछिल्लो समय प्रशिक्षक मोरिन्होसँग उनको सम्बन्ध बिग्रिए पछि उनले यो सिजन मात्र १० वटा लिग खेलमा शुरुवात गरेका छन् ।उता, सान्चेजले युनाइटेडमा ७ नम्बर जर्सी लगाउने भएका छन् । उनी शुक्रबार हुने एफए कपको खेलका लागि टोलीमा उपलब्ध हुनेछन् ।सन् २०१४ को जुलाईमा बार्सिलोनाबाट आर्सनलमा अबद्ध भएपछि उनले आर्सनलका लागि ८० गोल गरेका छन् । गत सिजन उनले सर्वाधिक ३० गोल गरेका थिए ।
