नेपाली राष्ट्रिय भलिबल टोली हङ्कङ् र मकाउसँग भिड्दै

काठमाडौं– राष्ट्रिय खेल बनेपछि नेपाली भलिबल थप चलायमान बनेको छ । वर्षमा मुस्किलले १/२ वटा अन्तराष्ट्रिय खेल तथा प्रतियोगितामा सहभागी हुन पाउने नेपाली राष्ट्रिय भलिबल टोलीको यसवर्ष अन्तर्राष्ट्रिय मैत्रीपूर्ण खेल तथा केही प्रतियोगितामा सहभागिता बाक्लिएको छ । यस्तै नेपाली राष्ट्रिय पुरुष भलिबल टोली हङ्कङ्को राष्ट्रिय टोलीसँग २ र मकाउको राष्ट्रिय टोलीसँग १ अन्तर्राष्ट्रिय मैत्रीपूर्ण भलिबलका लागि बुधबार हङकङ प्रस्थान गर्दैछ । काठमाडौंमा आज आयोजित कार्यक्रममा नेपाल ओलम्पिक कमिटीका अध्यक्ष जीवनराम श्रेष्ठ लगायतले नेपाली टोलीलाई बिदाई गरे । नेपालले माघ १४ र १५ गते हङकङको राष्ट्रिय टोलीसँग मैत्रीपूर्ण भलिबल खेल्नेछ । त्यस्तै माघ १६ गते मकाउ पुगेर १७ गते मकाउको राष्ट्रिय टोलीसँग पनि मैत्रीपूर्ण खेल खेल्नेछ । यी खेलहरु एलियाली खेलकुदको तयारीको रुपमा खेल्न लागिएको हो । नेपालले हङकङको राष्ट्रिय टोलीसँग ३४ वर्षपछि भलिबल खेल्न लागेको हो ।यसअघि सन् १९८३ मा जापानको टोक्योमा भएको तेस्रो एसियन भलिबल च्याम्पियनसिपमा नेपालले हङ्कङ्लाई पराजित गरेको थियो । यता, मकाउसँग भने नेपालले पहिलोपटक खेल्न लागेको हो । हङकङमा रहेका पूर्व भलिबल खेलाडी तथा ईष्ट एसिया भलिबलका सदभावना दूत निरञ्जन गुरुङको पहल तथा उनकै व्यवस्थापनमा नेपाली टोलीले दुई मुलुकको भ्रमण गर्न लागेको नेपाल भलिबल संघले जानकारी दिएको छ ।त्यस्तै पूर्व भलिबल खेलाडी, संघका पूर्व महासचिव जयनारायण चौधरीले पनि नेपाली टोलीलाई सहयोग गरेका छन् । उनी नेपाल भलिबल संघका सल्लाहकार पनि हुन् । नेपाली टोलीको मकाउ यात्राको व्यवस्था पूूर्व भलिबल खेलाडी तथा नेपाल भलिबल संघका मकाउ प्रतिनिधि मधुकर थापाले गरेका हुन् । नेपाली टोली माघ ११ गते स्वदेश फर्कनेछ ।
