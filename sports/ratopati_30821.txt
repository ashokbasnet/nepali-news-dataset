सिक्किम भारतलाई ३–० ले हराउँदै धरान विजयी

कास्की– पोखरामा जारी १६ औँ संस्करणको आहा रारा गोल्ड कपमा भारतको सिक्किम युनाईटेड क्लबलाई ३–० गोल अन्तरले हराउँदै सुनसरीको धरान फुटबल क्लबले आफ्नो विजय सुरुवात गरेको छ । खेलको दोस्रो हाफमा राम्रो प्रदर्शन गरेको धरानले ६१ औँ मिनेटमा खाता खोलेको थियो । धरानका लागि पहिलो गोल रमन लिम्बुले गरे । \गोललगत्तै बल आफ्नो पकटमा पारेको धरानले सिक्किमविरुद्ध पहिलो गोल गरेको २ मिनेटपछि दोस्रो गोल गर्न सफल भयो । खेलको ६३ औं मिनेटमा सजन राईले गोल गरे । पेनाल्टीनजिक रहेको बललाई निसान लिम्बु गर्न चुकेपछि उक्त बललाई सजनले गोल गरी धरान २ गोलको अग्रता दिलाए र खेलको ७४ औं मिनेटमा निसान लिम्बुले दिएको पास बललाई धिरेन लिम्बुले हेडमार्फत पुन गोल गरि जीत पक्का गरेका हुन् । खेलमा धरानका निसान लिम्बु म्यान अफ दी म्याच घोषित भए ।दबाबमा परेको सिक्किम भारतले गोल गर्ने राम्रा अवसर पाएपनि गोल गर्ने सकेन । सिक्किमका दिपेश मगरले खेलको ३५ औं मिनेटमा गोल गर्ने अवसर पाएपनि धरानका सरोज राईले खाली पोष्टको बल बचाउ गर्दा उक्त गोल सिक्किमका लागि र्दुभाग्य सावित भयो । पहिलो हापमा गोल गर्ने केहि अवसर खेर गए पनि दोश्रो हापमा पछि दबाबमा परेको सिक्किमले राम्रो खेल प्रदर्शन गर्न सकेन ।धरानका प्रशिक्षक अर्जुन राईले हिजो मंगलबार नै ईटहरिमा भएको खेलमा सहभागी भएर रातारात पोखराको आहा रारा कपमा प्रतियोगिता खेल्दा पहिलो हाफमा राम्रो प्रदर्शन गर्न सकेनन् । थकानले गर्दा खेलाडीहरुले पहिलो हाफ राम्रो मुभ लिन नसकेपनि दोस्रो हाफपछि खेललाई राम्रो लयमा ल्याउन सफल भए । बिहीबार सशस्त्र प्रहरी वलको एपिएफ बिरुद्ध सिएमसी संकटा क्लबबीच तेश्रो प्रि–क्वाटरफाईनल खेल हुने छ ।
