आफ्नै घरेलु मैदानमा लज्जास्पद हार बेहोर्दै बाहिरियो रियल

म्याड्रिड । यो सिजन निकै कमजोर प्रदर्शन गरिरहेको रियल म्याड्रिड आफ्नै घरेलु मैदानमा लेगानेससँग पराजित हुँदै कोपा डेल रेबाट बाहिरिएको छ ।युरोपियन च्याम्पियनले पहिलो लेगमा १–० को अग्रता बनाए पनि समग्रमा २–२ को बराबरी खेल्दै अवे गोलको आधारमा प्रतियोगिताबाट बाहिरिनुपरेको हो ।बुधबार राती भएको खेलमा ह्याभियर एरासोले गोल गर्दै समग्रमा खेल बराबरी गरेका थिए ।तर, करिम बेन्जेमाले गोल गर्दै रियललाई खेलमा बराबरी गर्नुका साथै समग्रमा पुनः अग्रता दिलाएका थिए ।खेलको ५५ औँ मिनेटमा ब्राजिलियन मिडफिल्डर ग्याब्रियलले गोल गरे पछि अवे गोलको आधारमा लेगानेसले अर्को चरणको यात्रा तय गर्न सफल रह्यो ।रियलले हिजोको खेलमा क्रिस्टियानो रोनाल्डो र गेराथ बेल दुवैलाई आराम दिए पनि सर्जियो रामोश, इस्को र बेन्जेमालाई टोलीमा समावेश गरेका थिए ।कोपा डेल रेबाट बाहिरिएपछि ला लिगामा शीर्ष स्थानमा रहेको बार्सिलोनाभन्दा १९ अंकले पछि परेको रियलले अब च्याम्पियन्स लिगमा जित्ने सम्भावना बाँकी रहेको छ ।१२ पटकको युरोपियन च्याम्पियनले १४ फेब्रुअरीमा अन्तिम १६ को खेलमा पेरिस सेन्ट जर्मेनको सामना गर्दैछ ।उता, भ्यालेन्सियाले आलाभेसलाई पेनाल्टीमा हराउँदै अर्को चरणमा प्रवेश गरेको छ ।
