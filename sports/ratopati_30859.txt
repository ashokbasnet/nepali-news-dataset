चेल्सीलाई हराउँदै आर्सनल काराबाओ कपको फाइनलमा

लण्डन । चेल्सीलाई पराजित गर्दै काराबाओ कपको फाइनलमा पुगेपछि आर्सनलका प्रशिक्षक आर्सन वेङ्गरले टोली अब ‘स्पष्टता’ का साथ खेलिरहेको बताएका छन् ।एलेक्सीस सान्चेजलाई म्यान्चेस्टर युनाइटेडलाई बिक्री गरेपछिको पहिलो खेलमा चिरप्रतिद्वन्द्वी चेल्सीलाई २–१ गोलअन्तरले पराजित गर्दै आसर्नल कप प्रतियोगिताको फाइनलमा प्रवेश गरेको हो ।खेलमा अग्रता भने चेल्सीले लिएको थियो । एडिन हजार्डले खेलको सातौँ मिनेटमा नै चेल्सीलाई अग्रता दिलाएका थिए ।तर, यो लामो समय टिक्न भने सकेन । खेलको १२ औँ मिनेटमा एन्टोनियो रुडिगरले आत्मघाती गोल गरेपछि खेल बराबरी भएको थियो ।दोस्रो हाफमा ग्रानिट जाकाले गोल गर्दै आर्सनललाई जीत दिलाए । अब फाइनलमा आर्सनलले म्यान्चेस्टर सिटीको सामना गर्नेछ ।पछिल्लो केही महिना आर्सनल खराब दौरबाट गुज्रिरहेको थियो । प्रिमियर लिगमा शीर्ष स्थानमा रहेको सिटीभन्दा २३ अंकले पछि पर्दै छैटौँ स्थानमा खस्किएको थियो भने एफए कपमा च्याम्पियन्सिप टोली नटिङहम फरेस्टसँग पराजित हुँदै बाहिरिएको थियो ।जीतपछि भने आर्सनल पछिल्लो पाँच वर्षमा चौथोँ उपाधिका लागि दाबेदार बनेको छ ।  
