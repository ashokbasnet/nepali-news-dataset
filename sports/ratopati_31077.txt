ढोरपाटन महिला भलिबलः न्यू डाइमण्डको जित

काठमाडौं– १३औं ढोरपाटन महिला डवल लिग भलिबलमा अहिलेसम्म अपराजित रहेको न्यू डायमण्ड एकेडेमीले ठप्स स्कुलको टोलीबिरुद्ध कठिन जित निकालेको छ ।  शुक्रबार नयाँ बसपार्कस्थित ढोरपाटन भलिबल प्रशिक्षण केन्द्रमा भएको खेलमा राष्ट्रिय खेलाडीहरु मञ्जु गुरुङ, अरुणा शाही सम्मिलित टोली टप्सले प्रतियोगिताको साविक उपबिजेता न्यू डायमण्डलाई बलियो चुनौति दिएको थियो ।पहिलो सेट २०–२५ ले गुमाएको अवस्थामा उत्कृष्ट पुनरागमन गर्दै न्यू डायमण्डले बाँकी तीन सेट  २५–१९, २५–१८ र २५–९ ले आफ्नो पक्षमा पारेको हो । प्रतियोगिताको अर्को अपराजित टोली एपीएफले पूर्वाञ्चल भलिबल संघको टोलीबिरुद्ध २५–७, २५–११ र २५–११ को सहज जित निकाल्यो । शुक्रबारको खेलमा नेपाल पुलिसले दोहोरो जित आत्मसाथ गरेको छ ।उसले पूर्वाञ्चल र थ्रीस्टारलाई समान ३–० को सेटमा हरायो । त्यस्तै त्रिभुवन आर्मीले श्रीगाउँ खेलकुद बिकास समिति दाङको टोलीलाई २५–१२, २५–१७ र २५–२३ को सोझो सेटमा हरायो । शुक्रबारकै अर्को खेलमा मेघौली स्पोर्टस क्लवले स्प्रिन्डल स्कुलको टोलीलाई ३–० को सेटमा हरायो । प्रतियोगिता अन्तर्गत शनिबार ६ खेलहरु हुनेछन् ।  
