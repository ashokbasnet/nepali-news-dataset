चेल्सीको राडारमा बार्सिलोनाका पूर्व प्रशिक्षक एनरिके

लण्डन । आगामी सिजन लुइस एनरिके प्रिमियर लिग क्लब चेल्सीको नयाँ प्रशिक्षक बन्ने अनुमान गरिएको छ । एन्टोनियो कोन्टेले यो सिजनको अन्त्यमा क्लब छाड्ने चर्चा चलिरहँदा उनको स्थानमा एनरिनेको नाम चर्चामा आएको हो ।डेली मेलका अनुसार बार्सिलोनाका पूर्व प्रशिक्षकले आगामी सिजन कोन्टको स्थानमा स्टामफोर्ड ब्रिज आउने सम्भावना प्रवल रहेको छ ।हाल खाली रहेका एनरिकेको नाम युभेन्टसका प्रशिक्षक मासिमिलानो एलेग्री र एथ्लेटिको म्याड्रिडका डिएगो सिमिओनी अघि रहेको पत्रिकाले जनाएको छ । दुवै प्रशिक्षकसँग २ वर्षको करार बाँकी रहेको कारण चेल्सीका मालिक रोमान अब्रामोविचले हाल खाली रहेका एनरिकेप्रति झुकाव देखाएको समाचारमा उल्लेख गरिएको छ ।तीन सिजन बार्सिलोनामा बिताउँदा एनरिकेले दुई ला लिगा र एक च्याम्पियन्स लिगको उपाधि जितेका थिए ।गत सिजन क्लबका सर्वाधिक गोलकर्ता डिएगो कोस्टालाई विवादबीच गुमाएपछि कोन्टे र चेल्सीको बोर्डबीच खटपट शुरु भएको थियो ।  त्यस्तै, क्लबको ट्रान्सफर पोलिसीको विषयमा पनि कोन्टे र क्लबका अधिकारीहरुबीच विवाद भएको बुझिएको छ । गत जुलाईमा नेमान्जा माटिचलाई म्यान्चेस्टर युनाइटेडलाई बेचेको विषयमा कोन्टे असन्तुष्ट रहेको बताइएको छ ।  त्यस्तै जनवारीमा क्लबले ट्रान्सफरमा देखाएको व्यवहारबाट पनि कोन्टे क्रुद्ध रहेको बताइएको छ ।
