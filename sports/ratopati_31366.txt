आउबामेयाङलाई अनुबन्ध गर्न नजिक आर्सनल

लण्डन । बोरुसिया डर्टमण्डले माग गरेको ६ करोड पाउण्ड रकम तिर्न तयार भएपछि आर्सनल फरवार्ड पिएरे एमरिक आउबामेयाङलाई अनुबन्ध गर्ने नजिक पुगेको छ ।२८ वर्षीय खेलाडी आर्सनल आउने भएपछि ओलिभर जिरु चेल्सीमा जाने सम्भावना बलियो बनेको छ । लण्डन क्लबले ३१ वर्षीय खेलाडीका लागि ३.५ करोड तिर्नुपर्ने हुन्छ ।रोमाका एडिन जेको र एमर्सन पालमेरीसँगको छलफल टुंगोमा पुग्न समस्या देखिएपछि चेल्सीले जिरुसँग छलफल शुरु गरेको थियो ।आर्सनलले जिरुका लागि बढी रकम माग गरे पनि उनी च्याम्पियन्स लिगका लागि उपलब्ध हुने तथा लण्डनमा नै रहेका कारण खेलमा सेटल हुन सहज हुने चेल्सीको बुझाई रहेको छ ।शुरुमा आउबामेयाङको सट्टा जिरुलाई भित्र्याउन डर्टमण्डले इच्छा देखाएपनि अहिले भने चेल्सीका मिची बात्सुयायीप्रति आकर्षित बनेको छ । बात्सुयायीमाथि रोमा र सेभियाले इच्छा देखाएको छ ।  
