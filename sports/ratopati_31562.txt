नेपाली क्रिकेटको विवाद समाधान हुने संकेत

काठमाडौं– अन्तर्राष्ट्रिय क्रिकेट काउन्सिल (आईसीसी)को निलम्बनमा परेको करिब दुई बर्षपछि नेपाली क्रिकेटको विवादको समाधान हुने भएको छ ।  आईसीसी प्रतिनिधिमण्डलसँगको बैठकपछि नेपाली क्रिकेटसँग जोडिएका विवादले निचोड लिन सक्ने देखिएको हो । आईसीसी प्रतिनिधिसँगको बैठकमा सरोकारवालाहरु विवादका बिषयमा केहि लचिलो बनेका हुन् ।आईसीसीसँगको बैठकपछि राष्ट्रिय खेलकुद परिषदले आधिकारिक धारणा राख्दै आज गरेको पत्रकार सम्मेलनमा सबै पक्ष लचिलो देखिएकाले नेपाली क्रिकेटले नयाँ मोड लिने अपेक्षा गरेको छ । आईसीसीले विधान पुनः संशोधन गरेर पाँच सदस्यीय अनुगमन समिति गठन गर्ने भएको छ । अहिलेको निर्वाचित क्यानले बिधान पारित गरेपछि यो समिति स्थापित हुनेछ ।जसले चार महिना भित्रमा क्यानको जिल्ला निर्वाचनको अनुगमन गर्ने र बैधानिक रुपमा भए–नभएको पत्ता लगाउनेछ । यो कमिटीमा तीन जना आईसीसीबाट, एक एक जना सल्लाहकार समिति र क्यानबाट बस्नेछन् । राष्ट्रिय खेलकुद परिषदका सदस्य सचिव केशवकुमार विष्टले यसअघि जे भएपनि अब सच्चिएर नगए आईसीसीका साथै आफूले पनि कडा कदम चाल्ने बताए ।यस्तै सल्लाकार समितिका संयोजक विनयराज पाण्डेले आइसीसीले उठाएका चासोहरु सम्बोधन गरिएको र अब पनि सहमति अनुसार नगए आईसीसीले कुनै पहल नगर्ने स्पष्ट पारे । निर्वाचित क्यानका महासचिव अशोकनाथ प्याकुरेलले नेपाली क्रिकेटको निलम्बन फुकुवा गर्नु आफूहरुको मुख्य योजना रहेको भन्दै सबै बाधा अडचनलाई पछि पार्दै काम गर्ने बताए । अनुगमन समितिमा को को रहने भन्ने तय भइसकेको छैन । यसका साथै अनुगमन समितिको समयतालिका पनि अझै आइसकेको छैन । जुन सहमति भएको छ त्यसलाई कार्यान्वयनमा लान अझै दुई महिना जति लाग्ने बताईन्छ ।
