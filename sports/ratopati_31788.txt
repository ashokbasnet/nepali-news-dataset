धरानलाई हराउँदै नेपाल पुलिस उपाधि नजिक

कास्की– पोखरामा जारी १६ औं संस्करणको आहा रारा गोल्ड कपको  बिहीबार भएको खेलमा धरान फुटबल क्लब सुनसरीलाई १–० गोल अन्तरले हराउँदै नेपाल पुलिस क्लब फाइनलमा प्रवेश गरेको छ । नेपाल पुलिस क्लबले अब शनिबार आहा रारा गोल्ड कपको उपाधिका लागि रुस्लान थ्री स्टार क्लब काठमाण्डौँसँग भिड्ने भएको छ ।खेलको २२ औं मिनेटमा पाएको पेनाल्टी सुटलाई सुमन लामाले सदुपयोग गर्दै  नेपाल पुलिस क्लबलाई फाइनलमा पुग्नका लागि जित सुनिश्चित गरेका हुन् । रोमन लिम्बुले डिबक्सभित्र रवि पासवानलाई  लडाएपछि रेफ्री सुदेश पाण्डेले पहेलो कार्ड देखाउँदै पेनाल्टी दिएका हुन् । पेनाल्टी दिएको समय खेल केही समय अवरुद्ध समेत भएको थियो भने रेफ्रिले दिएको पेनाल्टी सुटलाई गलत डिसिजन गरेको भन्दै धरान मैदान बाहिर जाने निर्णयमा समेत थियो । धरानले पोखरा रंगशालामा आज भएको खेलमा उत्कृष्ट प्रदर्शन समेत ग¥यो तर गोल गर्न भने सकेन ।धरानले ९० औँ मिनेटसम्मको खेलमा छ पटक कर्नर हान्ने अवसर पाएको थियो । २९ औं मिनेटमा बर्तमान राईले हानेको बललाई पुलिसका गोलकिपरले पन्च गर्दा धरानले कर्नरको अवसर पायो । ३१ औं मिनेटमा बर्तमान राईले हानेको कर्नर बललाई विष्णु सुनारको हेड आउट हुन पुग्यो । ४१ औं मनोज राईको लङ थ्रो बललाई बर्तमान राईले डिबक्स भित्रबाट हानेपनि डिफेन्सको खुट्टामा लागेर फर्किएको थियो । धरानले ५४ औं मिनेटमा डिबक्सको आर्क नजिकै पाएको फ्रिकिकलाई चुकायो । आठजना पुलिसका खेलाडी बार बसेका थिए । बर्तमान राईको प्रहार खेलाडी बार काट्न सकेन् ।पुलिसले भने ११ औं मिनेटमा अभिषेक रिजालको प्रहार  बचाउ गरेका थिए । ३५ यार्ड टाढाबाट प्रहार बल सिधै पोष्टको दिशातर्फ गएको थियो । तर गोलकिपरले बचाउ गर्दै धरानमाथिको दवावलाई मत्थर बनाए । ७५ औं मिनेटमा पुलिसको अर्को मुभ बन्यो । सुमन लामाले गोलकिपर अगाडि बढेको अवस्थामा हानेको लङ बललाई गोलकिपर पछाडि सर्दै समाते ।७८ औं मिनेटमा सुशान लामाले हानेको बललाई पनि गोलकिपरले पन्च गरे । डिफेन्सले त्यसलाई क्लियर गर्दै धरानको अन्तर बढ्ने जोखिम न्यूनीकरण गरे । ८५ औं मिनेटमा भोला सिलवालले डिबक्सभित्र उपलब्ध गराइदिएको सटपासलाई तेज तामाङले गरेको प्रहार पनि गुम्यो । खेलमा नेपाल पुलिस क्लबका गोलकिपर शत्रुघन चौधरीलाई म्यान अफ दि म्याचबाट सम्मानित भए ।
