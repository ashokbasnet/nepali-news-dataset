ढोरपाटन महिला भलिबलः एपीएफ क्लबको दोहोरो जित

काठमाडौं– १३ औं ढोरपाटन महिला डवल लिग भलिबल प्रतियोगितामा साविक विजेता एपीएफ क्लवले दोहोरो जित हासिल गरेको छ । नयाँ बसपार्कस्थित ढोरपाटन भलिबल प्रशिक्षण केन्द्रको कोर्टमा भएको खेलमा एपीएफले दुवै खेलमा त्रिभुवन आर्मीलाई हरायो । गत साता वर्षाका कारण स्थगित भएको पहिलो लिगको खेलमा एपीएफले आर्मीबिरुद्ध २५–१२, २५–२० र २५–१९ को सेटमा जित निकाल्यो । दोस्रो लिग अन्तर्गतको खेलमा पनि एपीएफ २५–१४, २५–१६ र २५–१८ को सेटमा विजयी भयो ।खेलमा एपीएफकी सरस्वती चौधरी उत्कृष्ट खेलाडी बनिन् । दोस्रो लिग अन्तर्गतको अन्य खेलमा न्यू डायमण्ड एकेडेमीले पोखराको टप्स स्कुलको टोलीलाई २५–२०, २५–२३ र २५–८ ले हरायो । खेलमा न्यू डायमण्डकी ललिता नाथ प्लेयर अफ दी म्याच बनिन् ।अर्को खेलमा नेपाल पुलिसले मेघौली स्पोर्ट क्लवलाई ३–० को सेटमा हराउँदा पुलिसकी कामना विष्ट प्लेयर अफ दी म्याच बनिन् ।  मेघौलीले विहिबारको दोस्रो हार व्यहोर्ने क्रममा दाङको श्रीगाउँ खेलकुद बिकास समितिको टोलीसँग पनि तीन शून्यकै सेटमा पराजित भयो । सो खेलमा दाङकी भावना डाँगी प्लेयर अफ दी म्याच बनिन् ।  
