१० खेलाडीमा सिमित चेल्सीको लज्जास्पद पराजय

लण्डन । १० खेलाडीमा सिमित चेल्सीले वाटफोर्डसँग ४–१ को लज्जास्पद पराजय बेहोर्दा प्रशिक्षक एन्टोनियो कोन्टेमाथि थप दबाब बढेको छ ।टिमोयु बाकायोकोले रातो कार्ड खाएपछि झण्डै एक घण्टा १० खेलाडीमा सिमित भएर खेलेको चेल्सीका खेलाडीहरुले गल्ती गर्दा वाटफोर्डले अन्त्यतिर ३ गोल गर्न सफल भएको थियो ।पछिल्ला १२ खेलमध्ये एक खेलमात्र जितेको वार्टफोर्डले खेलको ४२ औँ मिनेटमा विवादास्पद पेनाल्टीबाट अग्रता लिएको थियो । जेरार्ड डुलोफेउ डि एरियामा लडेपछि पाएको पेनाल्टीलाई ट्रोय डिनीले सजिलै गोलमा परिणत गरे ।खेलको ८२ औँ मिनेटमा एडिन हजार्डले खेल बराबरीमा गरे पनि दुई मिनेटपछि डार्यल जनमातले पुनः वाटफोर्डलाई अग्रता दिलाए । त्यसपछि डुलोफेउ र रोबर्टो पेरेराले एक–एक गोल थपेपछि चेल्सी पराजित हुन पुगेको थियो ।जितपछि वाटफोर्ड रेलिगेसन जोनबाट ६ अंकले माथि उक्लन सफल भएको छ ।खेलमा आर्सनलबाट चेल्सी आएका ओलिभर जिरुले डेब्यु गरे पनि उनले चेल्सीलाई हारबाट जोगाउन सकेनन् ।गत सिजन मात्र ५ खेल हारेको चेल्सीले यो सिजनको मध्यमा नै ६ खेलमा पराजय बेहोरिसकेको छ ।तीन गोल वा सोभन्दा बढीको अन्तरले लगातर दुई खेल हारेको चेल्सीले सन् १९९५ देखि पहिलो पटक हो । यसअघि चेल्सी आफ्नै घरेलु मैदानमा बोर्नेमाउथसँग ३–० ले पराजित भएको थियो । पराजयपछि चेल्सी चौँथो स्थानमा सिमित बनेको छ ।
