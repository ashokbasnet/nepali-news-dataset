दक्षिण कोरियामा उत्तरको ‘रेड परेड’

सिओल । शीतकालिन ओलम्पिकका लागि २ सयभन्दा बढी उत्तर कोरियाली चियरलिडरहरु दक्षिण कोरिया पुगेका छन् ।दक्षिण कोरियाको प्योङचाङमा शीतकालिन ओलम्पिक आयोजना हुँदैछ । २८० सदस्यीय डेलिगेसनमा २ सय २९ जना महिलाहरु रहेका छन् । उनीहरु दुई देशको सीमा रहेको डोरासानबाट दक्षिण कोरियामा प्रवेश गरेका थिए ।सबैले रातो रंगको एउटै प्रकारको कोट लगाएका थिए ।उत्तर कोरियाले निकै सावधानीपूर्वक यस्ता चियरलिडरहरु छनौट गर्ने गर्छ । उनीहरु देशको सत्तारुढ वर्कर्स पार्टीप्रति प्रतिबद्ध हुन्छन् ।उत्तरले यसअघि सन् २००२ मा बुसानमा आयोजित एसियाली खेलकुद, २००३ को समर युनिभर्सेड र सन् २००५ को एसियन एथ्लेटिक्स च्याम्पियनसीपमा पनि चियर लिडर पठाएको थियो ।सन् २००५ को चियरलिडर टोली मध्येकी रि सोल जु पछि गएर उत्तर कोरियाली नेता किम जोङ उनकी पत्नी बनेकी थिइन् ।यसैबीच, किमकी बहिनी किम यो जोङ शुक्रबार हुने ओलम्पिकको उद्घाटन समारोहमा सहभागी हुने बताइएको छ ।किम जोङ इलकी कान्छी छोरी पोलिटब्युरोमा गत वर्ष पदोन्नति गरिएकी थिइन् ।  
