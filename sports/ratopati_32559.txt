म्याक्सवेल भाग्यमानी बन्दा अस्ट्रेलिया विजयी

होबार्ट । त्रिकोकाणत्मक टी–२० शृंखलाको दोस्रो खेलमा अस्ट्रेलियाले इंग्ल्याण्डलाई ५ विकेटले पराजित गरेको छ । इंग्ल्याण्डले प्रस्तुत गरेको १५६ रनको लक्ष्य अस्ट्रेलियाले मात्र १८.३ ओभरमा सफलतापूर्वक पछ्यायो । शृंखलामा अस्ट्रेलियाको यो दोस्रो जीत हो । यसअघि पहिलो खेलमा अस्ट्रेलियाले न्युजिल्याण्डमाथि जित हात पारेको थियो ।खेलमा अस्ट्रेलियाका लागि फेरि पनि ग्लेन म्याक्सवेल नायक बने । अन्य ब्याटसम्यान लगातार आउट भइरहँदा उनले शतक बनाउँदै टोलीलाई जित दिलाए । अस्ट्रेलियाले बनाएको १६१ रन मध्ये उनले एक्लै १०३ रन बनाए । खेलको १३ औँ ओभरमा उनले जीवनदान पाएका थिए । रसिद अलिको बलमा जेसन रोयले उनको क्याच लिए पनि अम्पायरले बल पहिले ग्राउन्डमा ठोक्किएको निर्णय सुनाएका थिए ।म्यान अफ द म्याच घोषित उनले ४ छक्का र १० चौका हिर्काए । उनीबाहेक डियाक्री सर्टले ३० रनको योगदान दिए । अन्य खेलाडीले दोहोरो अंकमा रन बनाउन सकेनन् ।म्याक्स वेलले बलिङमा पनि उस्तै कमाल देखाएका थिए । २ ओभर बलिङ गर्दै उनले मात्र १० रन खर्चेर ३ विकेट लिए ।खेलमा टस जितेर अस्ट्रेलियाले पहिले फिल्डिङ गर्ने निर्णय गरेको थियो । तर, शुरुवातमा अस्ट्रेलियाले गलत निर्णय लिएको देखिएको थियो ।इंग्ल्याण्डले विस्फोटक शुरुवात गरेको थियो । एलेक्स हेल्स र डेविड मलानले छैटौँ ओभरमा नै इंग्ल्याण्डको स्कोर ६० रन पुर्याएका थिए ।हेल्सले २२ तथा मलानले ५० रनको योगदान दिए । त्यसपछि कप्तान इयोन मोर्गनले २२ रन बनाउँदै खेलमा इंग्ल्याण्डलाई जीवित राख्ने प्रयास गरे पनि अन्य खेलाडीले उल्लेख्य योगदान दिन सकेनन् ।कुनै समय २ सय भन्दा बढी रन बनाउने अपेक्षा गरिएको इंग्ल्याण्ड अन्ततः मात्र १ सय ५५ रनमा सिमित बनेको थियो ।  
