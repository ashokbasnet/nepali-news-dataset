‘सोमपाल आउट हुँदा अब खेल सकियो जस्तो लागेको थियो’

काठमाडौँ । आइसिसी विश्व क्रिकेट लिग डिभिजन –२ मा नेपालले नामिबियामाथि एक विकेटको रोमाञ्चक जीत हासिल गरेको छ । नामिबियाको विन्डहकस्थित एफिज पार्क मैदानमा भएको उद्घाटन खेलमा सन्दीप लामिछानेको उत्कृष्ट बलिङ र बसन्त रेग्मीको उत्कृष्ट ब्याटिङको मद्दतले नामिबियालाई पराजित गरेको हो । खेलपछि प्रतिक्रिया दिँदै नेपाली क्रिकेट टोलीका कप्तान पारस खड्काले टोलीले अविश्वसनीय जीत निकालेको बताए ।जीतका लागि १९ रन बाँकी छँदा १३ रन बनाएका सोमपाल कामी आउट भएपछि आफूलाई अब के हुने भन्ने चिन्ता भएको पनि खड्काले स्वीकार गरेका छन् ।‘हामी निकै नर्भस थियौँ । हामी चाहन्थ्यौँ । बसन्तसँग कोही टिकेर बसोस्,’ खड्काले भने, ‘तर, सोमपाल आउट भएपछि अब चाहीँ खेल सकियो भन्ने लागेको थियो ।’तर, क्रिकेट आश्चर्यको खेल भएको बताउँदै टोलीले प्राप्त गरेको नतिजाबाट आफू खुसी भएको बताए ।‘बसन्तले यसअघि पनि उत्कृष्ट खेल प्रदर्शन गरेका छन् । सन् २०११–१२ मा टी–२० खेलहरुमा उनी एक्लैले ३ ओभरमा तीस रन हिर्काएर टोलीलाई जीत दिलाएको अनुभव छ,’ बसन्तको प्रशंसा गर्दै कप्तान खड्काले भने, ‘अन्त्यमा सन्दीपले पनि बसन्तलाई राम्रो साथ दिए ।’सन्दीप लामिछानेको बलिङको प्रशंसा गर्दै खड्काले उनी इन्डियन प्रिमियर लिग आइपीएलमा छनौट भएकोमा खुसी व्यक्त गरे ।‘सन्दीप आइपीएलमा छनौट भएकोमा म निकै खुसी छु । आइपीएलसँगै उनले देशका लागि उत्कृष्ट प्रदर्शन गर्नुछ,’ उनले भने, ‘उनी अझै युवा छन् । एकै चोटी यति धेरै कुराहरु जीवनमा आउँदा कहिलेकाहीँ ध्यान भंग सक्छ । सफलतासँगै उनले आफ्नो खेलमा दत्तचित्त हुन जरुरी छ । आशा छ हामी उनलाई सही तरिकाले गाइड गर्न सक्छौँ ।’कप्तान पारसले नेपाली टोलीले निकै मिहिनेत गरेर यहाँ आइपुगेको बताउँदै आगामी दिनमा अझ बढी मिहिनेत गर्ने पनि बताए ।नेपालले शुक्रबार आफ्नो दोस्रो खेल ओमनसँग खेल्नेछ ।  
