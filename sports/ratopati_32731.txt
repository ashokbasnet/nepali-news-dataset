बार्सिलोनाको जर्सीमा काउन्टिन्होको पहिलो गोल, फाइनलमा प्रवेश

बार्सिलोना । फिलिपे काउन्टिन्होले बार्सिलोनका लागि पहिलो गोल गरेपछि भ्यालेन्सियालाई पराजित गर्दै किर्तिमानी लगातार पाँचौ पटक कोपा डेल रेको फाइनलमा प्रवेश गरेको छ ।१४.२ करोड पाउण्डमा लिभरपुलबाट बार्सिलोनामा अनुबन्ध भएका काउन्टिन्होको बार्सिलोनाका लागि पाँचौ खेल थियो । दोस्रो हाफमा मैदानमा प्रवेश गरेका उनले खेलको ४९ औँ मिनेटमा लुइस सुवारेजको क्रसमा गोल गर्दै बार्सिलोनालाई अग्रता दिलाए ।खेलको अन्त्यतिर इभान र्याकिटिचले गोल गरेपछि खेलमा २–० र समग्रमा ३–० को जीत निकाल्यो ।बार्सिलोनाले अब फाइनलमा सेभियाको सामना गर्नेछ ।ला लिगामा छैटौँ स्थानमा रहेको सेभिया प्रतियोगिताको फाइनलमा पुगेको तीन सिजनमा दोस्रो पटक हो ।सन् २०१४ मा रियल म्याड्रिडसँग पराजित भए यता बार्सिलोनाले पछिल्ला तीन कोपा डेल रे उपाधि आफ्नो पक्षमा पार्न सफल भएको छ ।  
