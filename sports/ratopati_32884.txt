गोपीले जिते प्याराडिसो कप टेनिस प्रतियोगिताको उपाधि

पोखरा–गोपीबहादुर भट्टराइले प्याराडिसो कप मन्थ्ली टेनिस प्रतियोगिताको उपाधी जितेका छन् । पोखरा रंगशालामा शनिबार भएको फाइनल खेलमा धर्मसिंह लामिछानेलाई ६–३, २–६ र सुपरटाईमा १०–५ को प्रतिस्पर्धात्मक सेटमा पराजित गर्दै गोपीले सो उपाधी जितेका हुन् ।प्रतियोगिता अन्तर्गत नवप्रवेशीतर्फ लक्ष्मण तामाङ्ग प्रथम भए । तामाङ्गले फाइनलमा विकास भट्टराईलाई ६–२ र ७–५ को सेटमा पराजित गरेका हुन् । प्रतियोगिताका विजेताले नगद ५ हजार तथा उपविजेताले नगद २ हजार ५ सय सहित ट्रफी पुरस्कार प्राप्त गरे । त्यसैगरी खुलातर्फ राजन बिजुक्छे र नवप्रवेशीतर्फ विष्णु वानियाँले उदयीमान खेलाडीको उपाधि जिते ।कास्की जिल्ला टेनिस संघको आयोजना तथा प्याराडिसो स्पोर्ट एण्ड ग्रिल बारको प्रायोजनमा भएको प्रतियोगिताका विजयी खेलाडीहरुलाई प्रमुख अतिथि रेवान पोखराका अध्यक्ष चौबहादुर गुरुङ्गले पुरस्कार वितरण गरे । सो अवसरमा उनले पोखरामा टेनिसले खेल पर्यटनको विकासमा महत्वपूर्ण योगदान पुर्याएको चर्चा गरे ।त्यसैगरि आयोजक संघ कास्कीका अध्यक्ष विनोद कायस्थले मन्थ्ली टेनिस प्रतियोगिता पोखराको टेनिसमा नयाँ अध्यायको शुरुवात भएको बताउँदै यसले पोखराको टेनिसलाई थप उचाईमा पुर्याउने आशा व्यक्त गरे ।  यसैबीच प्रतियोगिताको अर्को संस्करण मेसुका स्पोर्टले आयोजना गर्ने भएको छ । संघ कास्कीका कोषाध्यक्ष समेत रहेका राजु गुरुङ्गले फागुणको २३ देखि २६ सम्म मेसुका कप खेलाउने घोषणा गरे । सोही अनुसार पहिलो संस्करणको प्रायोजक प्याराडिसोका सञ्चालक गोपी भट्टराईले गुरुङ्गलाई मन्थ्ली टुर्नामेण्टको झण्डा हस्तान्तरण गरे ।  संघ कास्कीका सचिव लोक गुरुङ्गले कार्यक्रम सञ्चालन गरेका थिए । 
