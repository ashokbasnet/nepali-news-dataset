रोनाल्डो इज ब्याक

म्याड्रिड । ‘धन्यवाद फ्यानहरु । युरोपको राजा आज फर्किएको छ ।’ शनिबार साँझ स्यान्टियागो बर्नेबाउमा रियल सोसिडाडलाई ५–२ ले पराजित गरेपछि रियल म्याड्रिडका स्टेडियम एनाउन्सरले भनेका शब्द हुन् यी । शनिबारको जीतले घरेलु लिगमा कमजोर प्रदर्शन गरिरहेको रियलका समर्थकहरुलाई पेरिस सेन्ट जर्मेनविरुद्धको च्याम्पियन्स लिगको खेलअघि झिनो आशा पक्कै जगाएको छ । युरोपमा भने रियलको शक्ति छुट्टै छ, त्यसैगरी क्रिस्टियानो रोनाल्डोको पनि । लस ब्लाङ्कोसले यो प्रतियोगिता किर्तिमानी १२ पटक जितेको छ र पर्चुगिज खेलाडीले पछिल्ला तीनमा महत्वपूर्ण भूमिका खेलेका छन् ।गत सिजन, रोनाल्डो च्याम्पियन्स लिगमा गोल गर्न संघर्षरत थिए । तर, क्वाटरफाइनलपछि उनले एक्लैले १० गोल गरे जसमध्ये दुई गोल उनले युभन्टेसविरुद्ध फाइनलमा गरे । उनैको गोलको मद्दतले कार्डिफमा रियलले ‘ला डुओडेसिमा’ मा कब्जा जमायो ।यो सिजन पनि रोनाल्डो फर्ममा देखिएका छैनन् । शुरुवाती १८ खेलमा उनले मात्र चार गोल गर्न सकेका थिए । तर, उनी बिस्तारै फर्ममा आएको देखिँदैछन् । लिगको दोस्रो हाफमा भने उनले शनिबार ह्याट्रिकसहित सात गोल गरिसकेका छन् । जुन अन्य खेलाडीभन्दा धेरै हो । योसँगै रोनाल्डोले ला लिगामा ३३ औँ ह्याट्रिक पनि पूरा गरेका छन् ।‘उनी यो सिजन झनै प्रेरित छन्,’ शुक्रबार प्रि–म्याच कन्फरेन्समा प्रशिक्षक जिनेदिन जिदानले भने, ‘उनी आफ्नो क्षमता देखाउन चाहन्छन् । म कति पनि चिन्तित छैन । उनी उत्कृष्ट फुटबलर हुन् ।’उनले थपे, ‘यो सिजन उनले कहिलेकाहीँ गोल गर्न सकेका छैनन् । तर, जब टोलीलाई चाहिएको हुन्छ, उनले गोल गर्छन् । अझ महत्वपूर्ण खेलमा उनले आफ्नो खेल देखाउँछन् ।’यो सत्य पनि हो । च्याम्पियन्स लिगमा रोनाल्डो सर्वाधिक गोलकर्ता हुन् र, यो सिजन पनि गोल संख्यामा उनी नै अघि रहेका छन् ।रियल म्याड्रिड यो सिजन टोटनहमपछि रहेर च्याम्पियन्स लिगको अन्तिम १६ मा प्रवेश गरेको छ । उसको अगाडी फेन्च टोली पेरिस सेन्ट जर्मेनको ठूलो चुनौति उभिएको छ । पहिलो लेग यो बुधबार बर्नेबाउमा हुनेछ भने दोस्रो लेग मार्च ६ मा पार्क डेस प्रिनसेसमा हुनेछ ।गत सिजन बार्सिलोनासँग अन्तिम १६ मा नै स्तब्ध बनेको पीएसजी आफूलाई युरोपको नयाँ शक्तिको रुपमा उभ्याउन उद्धत छ भने रियल आफ्नो सिजनको भविष्यको लागि यो खेल खेल्नेछ ।शनिबार जित हासिल गर्दै रियल ला लिगाको तेस्रो स्थानमा उक्लिए पनि शीर्ष स्थानमा रहेको बार्सिलोनाभन्दा अझै १६ अंकले पछि रहेको छ । गणितीय सम्भावना बाँकी रहे पनि रियल लिगको रेसबाट बाहिरिसकेको छ ।सन् २०१७ मा पाँच वटा उपाधि जितेको जिदानको टोली घरेलु मैदानमा लेगानेससँग पराजित हुँदै कोपा डेल रेबाट पनि बाहिरिसकेको छ । त्यही भएर रियलका लागि च्याम्पियन्स लिग मात्र जित्ने आशा बाँकी रहेको छ ।पीएसजी भने गत सिजनको च्याम्पियन मोनाकोलाई १२ अंकले पछि पार्दै फ्रेन्च लिगको शीर्ष स्थानमा रहेको छ । उनाई एमरेको टोलीले यो सिजन सबै प्रतियोगितामा १२६ गोल गरेको छ ।स्टारले भरिएको पीएसजीको फरवार्ड लाइनमा नेयमार, कायलिन एमबापे र एडिसन कभानी रहेको छ भने म्याड्रिडसँग पनि गेराथ बेल, करिम बेन्जेमा र रोनाल्डाको चर्चित बिबिसी फरवार्ड लाइन रहेको छ ।शनिबारको खेलमा बेललाई आराम दिइएको थियो भने मार्को असेन्सियो र लुकास भाज्क्वेजले विंगरको रुपमा खेलेका थिए ।  बुधबार भने बिबिसी फ्रन्ट लाइनमा देखिने पक्का छ । यसमा पनि रोनाल्डो फर्ममा फर्किँदा दबाबमा रहेका जिदानलाई केही राहत मिलेको छ ।रोनाल्डोले गोल गर्दा रियलले फेरि ट्रफीको सपना देख्ने अवसर मिलेको छ । च्याम्पियन्स लिगसँगै रोनाल्डो पनि पुनः खेलमा फर्किएका छन् । रियललाई अहिले नै कमजोर आँक्न विपक्षीका लागि ठूलो भूल हुनेछ ।  
