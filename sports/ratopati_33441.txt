खुल्ला पुरुष भलिबलः दी फेमस महेन्द्र दल गण फाइनलमा

भरतपुर– दी फेमस महेन्द्र दल गण भरतपुरको टोली पद्मोदय खुल्ला पुरुष भलिबलको फाइनलमा प्रवेश गरेको छ । भरतपुर–२२ स्थित पद्मोदय युवा क्लबको आयोजनामा पदमपोखरीमा जारी भलिबल प्रतियोगिताको बुधबार सम्पन्न सेमीफाइनलमा महतो कटेज साझापुर मेघौलीलाई ३–२ को संघर्षपूर्ण सेटमा पराजित गर्दै नेपाली सेनाको टोली फाइनलमा पुगेको हो ।पहिलो सेट २३–२५ मा गुमाएको दी फेमसले दोस्रो सेट २५–२१ ले आफ्नो पक्षमा पारेको थियो । त्यसपछि तेस्रो सेट २१–२५ ले गुमाएपनि त्यसपछिका दुई सेटमा २५–२० र १५–६ को जित निकालेपछि उपाधि भिडन्त पक्का गरेको हो ।दी फेमसले अब उपाधिका लागि बिहीबार हुने चुलो रेष्टुरेन्ट नारायणगढ र हिमाल युवा क्लब भरतपुर–१३, चम्पानगरबीचको सेमिफाइनल विजेतासँग प्रतिस्पर्धा गर्ने क्लबका अध्यक्ष रामहरि सेढाईंले जानकारी दिए । फाइनल खेल दिउँसो २ बजे गरिनेछ । त्यसअघि बिहान ११ बजे दोस्रो सेमिफाइनल गराइनेछ । प्रतियोगिताको विजेताले ५० हजार, उपविजेताले ३० हजार र सेमिफाइनलमा पराजित दुई टिमले १०–१० हजार पुरस्कार पाउनेछन् । प्रतियोगितामा कूल १३ टिम सहभागी रहेका थिए ।  
