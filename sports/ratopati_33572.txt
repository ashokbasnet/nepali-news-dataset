कप्तान पारसको शतकका बावजुद फाइनलमा नेपाल पराजित

काठमाडौँ । छक्का.., छक्का.. छक्का..कप्तान पारस खड्काले मोहमाद नाभेदले बलिङ गरेको अन्तिम ओभरमा छक्का प्रहार गर्दै आफ्नो शतक पूरा गरे । एकै ओभरमा तीन छक्का प्रहार पनि गरे । तर, त्यतिबेलासम्म नेपालको हातबाट खेल बाहिरी सकेको थियो ।पारसले मात्र १०३ बलमा बनाएको १ सय १२ रन त्यतिकै खेर गयो । नेपाल ७ रनले पराजित हुन पुग्यो । युएईले प्रस्तुत गरेको २७८ रनको लक्ष्य पछ्याउने क्रममा नेपाल निर्धारित ५० ओभरमा ८ विकेटको क्षतिमा २७० रनमा सिमित बन्यो ।योसँगै युएईले समूह चरणको खेलमा नेपालसँग बेहोरेको बदला लिन सफल भएको छ ।कप्तान पारसले शतकीय इनिङ खेल्ने क्रममा ८ छक्का र तीन चौका प्रहार गरे ।खड्कालाई दीपेन्द्र सिंह ऐरी र शरद भेष्वाकरले क्रमशः ३५ र ३० रन बनाउँदै राम्रो साथ दिए ।त्यस्तै ज्ञानेन्द्र मल्लले २४ रन बनाए भने रोहित कुमार पौडेलले पनि २३ रनको योगदान दिए ।अघिल्लो खेलमा नायक बनेका करण केसीको ब्याट भने यो खेलमा चल्न सकेन ।युएईका लागि अमिर हयातले ४ तथा इमरान हैदरले २ विकेट लिए ।प्रतियोगिताभर उत्कृष्ट प्रदर्शन गरेका नेपाली बलरहरुको आज भने जादू चल्न सकेन ।यसअघि पहिलो ब्याटिङ गर्दै आइसीसी विश्व क्रिकेट लिग डिभिजन टु अन्तरगतको फाइनल खेलमा युनाइटेड अरब एमिरेट्स (युएई) ले नेपाल सामु २ सय ७८ रनको विशाल लक्ष्य प्रस्तुत गरेको थियो ।टस जितेर पहिलो ब्याटिङ गर्ने निर्णय गरेको युएईका लागि दुई ओपनरले उत्कृष्ट ब्याटिङ प्रदर्शन गरे । दुवैले पहिलो विकेटका लागि १०९ रनको शतकीय साझेदारी गरे ।कप्तान रोहन मुस्तफा ५१ रन बनाएर आउट भए भने अर्का ओपनर अस्फाक अहमदले १ सय १४ रन बनाए । सन्दीप लामिछानेको बलमा ४३ औँ ओभरमा आउट हुनअघि उनले १२३ बल खेल्दै ३ छक्का र १० चौका हिर्काए ।त्यस्तै रमीज सहजादले ४१ र साइमान अनवरले ४० ले रन बनाए ।नेपालका लागि सोमपाल कामी, सन्दीप लामिछाने र बसन्त रेग्मीले १–१ विकेट लिए ।युएईले निर्धा्रित ५० ओभरमा ४ विकेटको क्षतिमा २ सय ७७ रन बनायो ।डिभिजन टुको शीर्ष दुई स्थानमा पक्का गर्दै नेपालले विश्वकप छनौटमा यसअघि नै स्थान बनाइसकेको छ ।   
