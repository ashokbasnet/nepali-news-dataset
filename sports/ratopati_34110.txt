विगनद्वारा सिटीको सपना चकनाचुर

लण्डन । विगन एथ्लेटिकसँग स्तब्ध हुँदै म्यान्चेस्टर सिटीको यो सिजन सबै ट्रफीमा क्लिन स्वीप गर्ने सपना चकनाचुर बनेको छ ।एफएकपको पाँचौ चरणमा सिटी लिग वान टोलीसँग स्तब्ध बनेको हो ।फाबियन डेल्फले पहिलो हाफको इन्जुरी समयमा रातो कार्ड खाएपछि सिटी १० खेलाडीमा सिमित बनेको थियो ।त्यसपछि पनि सिटीले खेलमा नियन्त्रण राख्दै विपक्षीमाथि लगातार आक्रमण गरेको थियो । खेलमा ८३ प्रतिशत नियन्त्रण राख्दै सिटीले विपक्षीको पोष्टमा २९ पटक आक्रमण गरेको थियो ।तर, सिटीको आक्रमणलाई थेग्दै खेल सकिन ११ मिनेट बाँकी छँदा विल ग्रिगले गोल गर्दै प्रिमियर लिगको शीर्ष टोलीलाई स्तब्ध बनाएको थियो ।खेलका दौरान मध्यान्तरमा सिटीका प्रशिक्षक पेप ग्वार्डिओला र विगनका प्रशिक्षक पाउल कुकबीच विवाद भएको थियो भने खेलपछि मैदान प्रवेश गर्ने सिटीका फ्यान सर्जियो अगुएरोबीच पनि झगडा परेको थियो ।यो सिजन सिटीले कुनै पनि खेलमा गोल गर्न नसकेको यो मात्र तेस्रो अवसर हो ।खेलपछि ग्वार्डिओलाले ‘हार स्वीकारेको’ बताए ।सिटीले अब लिग कपको फाइनलमा आइतबार आर्सनलको सामना गर्नेछ ।
