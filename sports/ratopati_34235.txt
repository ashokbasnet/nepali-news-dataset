मेस्सीले कोन्टेको ‘ग्रेटवाल’ भत्काउँदा बार्सिलोनालाई फाइदा

लण्डन । मंगलबार बार्सिलोनाविरुद्ध च्याम्पियन्स लिगको खेलअघि चेल्सीका प्रशिक्षक एन्टोनियो कोन्टेले भनेका थिए, ‘लियोनेल मेस्सीको नेतृत्वमा ला लिगाको शीर्ष स्थानमा रहेको बार्सिलोनालाई हराउने हो भने चेल्सी निकै अनुशासित हुन जरुरी छ ।’बार्सिलोनाविरुद्ध जित निकाल्ने हो भने उनले सटिक खेल खेल्नुपर्ने बताएका थिए । बार्सिलोना यो खेलमा ‘साबिक विजेता’ रहेको स्वीकार गर्दै खेलमा निकै मिहिनेत गर्नुपर्ने कोन्टेको भनाई थियो ।मंगलबारको खेलमा केही सेकेण्डको मुर्खताबाहेक चेल्सीले उत्कृष्ट खेल प्रदर्शन गरेको थियो । दोस्रो हाफमा विलायनको गोलपछि चेल्सी जीत नजिक पनि पुगेको थियो ।उता, बार्सिलोनाले खेलअवधि भर कुनै उत्कृष्ट अवसर सृजना गर्न सकिरहेको थिएन । तर, आन्द्रे क्रिस्टियनको मिस पासलाई आन्द्रेस इनियेस्टाले नियन्त्रणमा दिँदै मेस्सीको चेल्सीविरुद्ध ७३० मिनेट र आठ खेलको गोलको खडेरी अन्त्य गर्न अवसर सृजना गरिदिए ।खेलमा १५ मिनेट छँदासम्म कोन्टेले उत्कृष्ट रणनीति अख्तियार गरेका थिए । तर, त्यो एउटा सानो गल्तीले उनको सबै योजना चकनाचुर बन्यो ।पूर्वानुमान अनुसार चेल्सीले लामो समय बलमा नियन्त्रण राख्न सकेन । बार्सिलोनाले लगभग ७० प्रतिशत बल आफ्नो नियन्त्रणमा राखे पनि गोलको अवसर सृजनानै गर्न सकिरहेको थिएन ।उता, कम पोजेसन भए पनि चेल्सीले अवसरहरु धेरै सृजना गरिरहेको थियो । पहिलो हाफमा विलायनको दुईवटा प्रहार पोष्टमा लागेको थियो ।अब महत्वपूर्ण अवे गोलसँगै बार्सिलोनाको मैदानमा हुने दोस्रो लेगमा घरेलु टोलीलाई फाइदा हुने पक्कै देखिएको छ ।
