निःस्वार्थ रोनाल्डोको प्रशंसा

म्याड्रिड । ह्याट्रिक पूरा गर्ने अवसर हुँदा हुँदै पनि करिम बेन्जेमालाई पेनाल्टी हान्ने मौका दिएर क्रिस्टियानो रोनाल्डोले निःस्वार्थ भावना देखाएको भन्दै रियल म्याड्रिडका प्रशिक्षक जिनेदिन जिदानले पोर्चुगिज स्टारको प्रशंसा गरेका छन् ।शनिबार आलाभेसविरुद्ध ४–० को जीतपछि प्रतिक्रिया दिँदै सो कुरा बताएका हुन् ।चर्चित बिबिसी फरवार्ड लाइनमध्येका बेन्जेमा यो सिजन गोल गर्न संघर्षरत छन् । शनिबारको खेलअघि उनले मात्र तीन गोल गर्न सकेका थिए ।शनिबारको खेल गोलरहित अवस्थामा रहेको बेला उनले गोल गर्ने अर्को सुन्दर अवसर गुमाएपछि रियलका समर्थकहरुले उनीविरुद्ध हुटिङ नै गरेका थिए ।तर, ३० वर्षीय फ्रेन्च खेलाडीले खेलको ४४ औँ मिनेटमा रोनाल्डोका लागि गोलको अवसर सृजना गरे भने दोस्रो हाफको शुरुवातमा नै गेराथ बेलको लागि गोलको अर्को अवसर बनाए । त्यसपछि रोनाल्डोले रियलका लागि तेस्रो गोल गरे ।खेलको अन्त्यतिर भिक्टर लाग्वार्डियाले बेललाई डिएरियामा लडाएपछि रियलले पेनाल्टी पायो । सँधै पेनाल्टी लिन अग्रसर हुने रोनाल्डोले आफ्नो ह्याट्रिक पूरा गर्ने अवसर हुँदाहुदै पनि यसपटक भने पेनाल्टी हान्ने अवसर उनले करिम बेन्जेमालाई दिए । जसलाई बेन्जेमाले सजिलै गोलमा परिणत गरे ।‘करिमका लागि रोनाल्डोले देखाएको भावप्रति म निकै खुसी छु,’ जिदानले भने, ‘यसले उनी टिम प्लेयर हो भन्ने देखाउँछ । करिमले यो खेलमा गोल गर्न लायक थिए । उनले निकै राम्रो खेल खेले ।’रोनाल्डोको अर्को किर्तिमान जीतसँगै रोनाल्डोले ला लिगामा रियलका लागि ३ सय ला लिगा गोल पूरा गरेका छन् । उनी ला लिगामा रियलका सर्वकालिन गोलकर्ता हुन् ।रियलका लागि उनले हालसम्म ४३५ गोल गरेका छन् । जसमा ३ सय ला लिगामासहित १०१ च्याम्पियन्स लिग, २२ कोपा डेल रे, ६ क्लब विश्वकप, ४ स्पेनिस सुपरकप र २ युरोपियन सुपरकपमा गोल गरेका छन् ।जीतपछि रियल २५ खेलबाट ५१ अंकसहित लिगको तेस्रो स्थानमा रहेको छ । शीर्ष स्थानमा रहेको बार्सिलोनाभन्दा अझै १४ अंकले पछि रहेको छ ।
