म्याजिकल मेस्सी : फेरि बनाए गोल र एसिस्टको किर्तिमान

बार्सिलोना । लियोनेल मेस्सीले गोल र एसिस्टको नयाँ किर्तिमान बनाउँदा बार्सिलोनाले एक गोलले पछि परेको स्थिति उल्टाउँदै जिरोनाविरुद्ध ६–१ को विशाल जित हासिल गर्न सफल भएको छ ।मंगलबार च्याम्पियन्स लिगमा चेल्सीबिरुद्ध १–१ को बराबरीमा इंग्लिस टोलीविरुद्ध पहिलो गोल गरेका मेस्सीले शनिबार जिरोनाविरुद्ध गोल गर्दै हालसम्म गोल गर्न नसकेको टोलीको संख्या १० मा सिमित गरेका छन् ।क्याम्प नाउमा जिरोनाले खेलको शुरुवातमा नै अप्रत्यासित अग्रता लिएको थियो । तर, दुई मिनेटपछि नै मेस्सीले लुइस सुवारेजलाई गोलको अवसर सृजना गरे । ला लिगामा उनको यो किर्तिमानी १४८ औँ एसिस्ट थियो ।त्यसपछि खेलको ३० औँ मिनेटमा सुवरेजले मेस्सीका लागि गोलको अवसर सृजना गरे । अर्जेन्टिनी खेलाडीले क्याटालान छिमेकीविरुद्ध यसअघिका दुई प्रयासमा गोल गर्न असफल भएका थिए ।योसँगै मेस्सीले ला लिगामा ३६ फरक प्रतिद्वन्द्वी क्लबबिरुद्ध गोल गरेका छन् । रियल म्याड्रिडका राउल र एथ्लेटिक क्लबका आरिट्ज अडुरिजलाई पछि छाड्दै उनले ला लिगाको इतिहासमा नयाँ किर्तिमान बनाएका छन् ।त्यसको ६ मिनेटपछि उनले फ्रिककबाट अर्को गोल थपे भने पहिलो हाफको अन्त्यतिर सुवारेजले अर्को गोल थप्दै बार्सिलोनालाई ४–१ को अग्रता दिलाए ।खेलको दोस्रो हाफमा फिलिपे काउन्टिन्होले अर्को गोल थपे भने लुइस सुवारेजले आफ्नो ह्याट्रिक पूरा गरे ।जीतसँगै बार्सिलोनाले दोस्रो स्थानमा रहेको एथ्लेटिको म्याड्रिडभन्दा १० अंको अग्रता बनाउन सफल भएको छ । बार्सिलोना दुई सिजनको अन्तरालमा पछिल्ला ३२ ला लिगा खेलमा अपराजित रहेको छ ।अब १३ खेल बाँकी छँदा सन् १९३० पछि पूरै ला लिगा सिजन अपराजित रहने पहिलो टोली बन्ने सम्भावना रहेको छ । सन् १९३० मा भने पूरै सिजन १८ खेलको मात्र हुने गर्दथ्यो ।  
