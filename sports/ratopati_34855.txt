एक गोलले पछि परेको स्थिति उल्टाउँदै युनाइटेड विजयी

लण्डन । चिरप्रतिद्वन्द्वी चेल्सीलाई आफ्नो घरेलु मैदानमा पराजित गर्दै म्यान्चेस्टर युनाइटेड प्रिमियर लिगको दोस्रो स्थानमा उक्लेको छ ।एक गोलले पछि परेको स्थिति उल्टाउँदै युनाइटेडले २–१ को जीत हासिल गरेको हो ।निकै प्रतिस्पर्धात्मक बनेको खेलमा विलियानले पाहुना टोलीलाई खेलको ३२ औँ मिनेटमा अग्रता दिलाएका थिए ।तर, ७ मिनेटपछि नै रोमेलु लुकाकुले गोल गर्दै खेल बराबरी गरे ।खेल सकिन १५ मिनेट बाँकी छँदा लुकाकुको पासमा जेसे लिन्डगार्डले गोल गर्दै युनाइटेडलाई महत्वपूर्ण तीन अंक दिलाए ।उता, चेल्सी भने अभागी ठहरियो । लिन्डगार्डको गोलपछि अल्भारो मोराटाले गोल गरे पनि त्यसलाई गलत निर्णयले अफसाइड करार गरियो ।पराजयपछि चेल्सी लिगको पाँचौ स्थानमा खस्किएको छ । चेल्सीले घरेलु मैदानबाहिर लगातार दुई खेलमा पराजय बेहोरेको सन् २०१५ देखि यो पहिलो पटक हो ।उता, ह्यारी केनको निर्णायक गोलको मद्दतले क्रिस्टल प्यालेसलाई पराजित गर्दै टोटनहम हटस्पर्स लिगको चौँथो स्थानमा उक्लेको छ ।स्पर्सले खेलमा पूर्ण नियन्त्रण कायम राखे पनि प्यालेसले खेलको ८८ औँ मिनेटसम्म उसलाई रोक्न सफल भएको थियो ।तर, खेलको ८८ औँ मिनेटमा क्रिस्टियन एरिक्सनको कर्नरमा गोल गर्दै केनले स्पर्सलाई जीत दिलाए ।योसँगै केनले क्लबका लागि सबै प्रतियोगिताहरुमा १५० गोल पूरा गरेका छन् । स्पर्स सबै प्रतियोगितामा पछिल्ला १५ खेलमा अपराजित रहेको छ ।  
