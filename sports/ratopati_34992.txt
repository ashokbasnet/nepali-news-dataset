पीएसजीलाई झड्का : नेयमारले रियलबिरुद्धको खेल गुमाउने

पेरिस । फ्रेन्च क्लब पेरिस सेन्ट जर्मेनलाई ठूलो धक्का लागेको छ । रियल म्याड्रिडविरुद्ध च्याम्पियन्स लिगको महत्वपूर्ण दोस्रो लेगमा आफ्नो स्टार खेलाडी नेयमारलाई गुमाउने भएको हो ।ब्राजिलियन खेलाडीको खुट्टा र गोलीगाँठोमा चोट लाएपछि उनी एक महिना मैदानबाहिर रहनुपर्नेछ ।गत आइतबार मार्सेविरुद्ध लिग वानको खेलमा ३–० को जीत निकाल्ने क्रममा उनी घाइते भएका थिए । मार्सेका बोउना सारसँग जुधेपछि नेयमार मैदानमा ढलेका थिए । आइतबार गरिएको प्रारम्भिक जाँचमा फ्राक्चर नदेखिएपनि विस्तृत जाँचमा भने उनको मेटाटार्सल हड्डीमा फ्राक्चर भएको देखिएको थियो ।पीएसजीले उनी कहिले फर्किने औपचारिक रुपमा जानकारी नदिए पनि यस्तो चोटमा कम्ति एक महिना आराम गर्नुपर्ने हुन्छ । जसले उनी लस ब्लाङ्कोसविरुद्धको च्याम्पियन्स लिगको खेलमा नखेल्ने पक्का भएको छ ।पीएसजी आगामी मार्च ६ मा पार्क डेस प्रिन्सेसमा रियलको आतिथ्य गर्दैछ । रियलको घरेलु मैदानमा खेलिएको पहिलो लेगमा पीएसजी १–३ गोलअन्तरले पराजित भएको थियो ।
