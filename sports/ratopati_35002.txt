गणेश थापाले खोले ‘नेपाल स्पोर्टस् अर्गनाइजेशन’

काठमाडौं–   अखिल नेपाल फुटबल संघ एन्फाका अध्यक्ष तथा पूर्वसांसद गणेश थापाले ‘नेपाल स्पोर्टस् अर्गनाइजेशन’ नामक संस्था संचालनमा ल्याएका छन् । सोमबार राजधानीमा पत्रकार सम्मेलनको आयोजना गर्दै थापाले आफूले नेपाली खेल क्षेत्रमा ३५ वर्ष जीवन व्यतित गरेको र अब पनि खेल क्षेत्रमा केहि गर्ने उद्देश्यले संस्था संचालनमा ल्याएको बताए ।  संस्थाले भविष्यमा इन्डिभिजुअल खेलाडीहरु सहभागि हुने खेल आयोजना  तथा प्रशिक्षण गरी देशभरका प्रभावशाली खेलाडीहरुलाई अवसर प्रदान  गर्ने थापाले बताए । यस्तै खेलसँग आबद्द संस्थाहरुलाई विभिन्न तहका उत्कृष्ट खेलाडीहरु प्रदान गरी नेपाललाई पदक दिलाउन सक्ने अवस्थाको खेलाडी तयार गर्ने पनि संस्थाको उद्देश्य रहेको  थापाले जानकारी दिए । यस्तै खेल क्षेत्रमा लामो समयदेखि लागिपरेका  खेलाडी तथा अफिसियलहरुलाई प्रोत्साहन तथा सम्मान गर्ने कार्यक्रम रहेको पनि पत्रकार सम्मेलनमा थापाले जानकारी दिए । यस्तै संस्थाले खेलको समानुकुल विकास र विस्तार गर्दै लैजाने क्रममा आगामी तीन महिनाभित्र राष्ट्रियस्तरको ब्यडमिन्टर प्रक्रियोगिताको आयोजना गर्ने पनि जनाइएको छ । संस्थाको अध्यक्ष थापा नै रहेका छन् भने विधानअनुसार चाँडै नै अरु कार्यसमिति चयन गरिने बताइएको छ ।   
