धोनीको सुस्त ब्याटिङ, भारत ११ रनले पराजित

एन्टिगुवा – भारत र वेष्ट इण्डिजबीच भइरहेको एक दिवसीय श्रृंखलाको चौथो खेलमा भारतलाई ११ रनले पराजित गरेको छ । जीतसँगै वेष्ट इण्डिज सिरिजमा फर्कन पनि सफल भएको छ । एक खेल बाँकी छँदा वेष्ट इण्डिज भारतभन्दा २–१ ले पछाडि रहेको छ ।  सर विवियन रिचार्डस् स्टेडियममा आइतबार भएको खेलमा वेष्ट इण्डिजको १९० रनको लक्ष्यको अगाडि भारतीय टिम ४९.४ ओभरमा १७८ रन बनाएर अल आउट भएको थियो ।  भारतको शुरुवात पनि राम्रो हुन सकेन । भारतले शुरुवातमा शिखर धवन र कप्तान विराट कोहलीको विकेट गुमायो । धवनको तेस्रो ओभरको पहिलो बलमा कुल १० रन स्कोरमा अल्जारी जोसेफको बलमा आउट भए । उता कोहली कोहलीको विपक्षी कप्तान जेसन होल्डरको बलमा मात्र ३ रन बनाएर पभिलियन फर्के । युवराज सिंहको स्थानमा आएका दिनेश कार्तिकले पनि कुै जादु देखाउन सकेनन् र २ रन बनाएर आउट भए । भारतीय टिमका तर्फबाट सबैभन्दा धेरै रन आजिङ्क्य रहाणे र एमएस धोनीले बनाए । दुबै ब्याट्सम्यानहरुले ढिला ब्याटिङ गरेता पनि आफनो अर्धशतक भने पूरा गरेका छन् । रहाणले ९१ बलमा ६० रन बनाए भने धोनीले ११४ बलमा ५४ रन बनाए । एकदिवसीयमा यति धेरै बल लगाएर अर्धशतक बनाएको धोनीले यो पहिलो पटक हो । अन्तिम दुई ओभरमा १६ रन आवश्यक रहेकोमा वेस्ट इन्डिजको कसिलो बलिङ सामु भारत नतमस्तक बनेको थियो । होल्डरले भने सबैभन्दा धेरै पाँच विकेट लिएर म्यान अफ द म्याच बनेका छन् ।  यसअघि वेष्ट इण्डिजले टस जितेर पहिले ब्याटिङ गर्दै निर्धारित ५० ओभरमा ९ विकेट गुमाउँदै १ सय ८९ रन बनाएको थियो । वेस्ट इन्डिजका लागि एभिन लेविस र कायल होपले समान ३५ रन बनाए । भारतका लागि उमेश यादव र हार्दिक पाण्डेयले ३–३ विकेट लिए । अब श्रृंखलाको अन्तिम खेल जुलाइ ६ मा किङ्गस्टनमा हुनेछ ।
