रियल म्याड्रिडका स्टार ५ वर्ष जेल जान सक्ने

म्याड्रिड । रियल म्याड्रिडका मिडफिल्डर लुका मोड्रिचमाथि अदालतलाई गलत बयान दिएकोमा दोषी पाइएको छ ।क्रोएसियाली फुटबल क्लब डायनामो जाग्रेबका पूर्व निर्देशक ड्राभ्को मामिचविरुद्ध चलेको कर छलीको मुद्दामा मोड्रिचले गलत बयान दिएको ठहर भएको हो ।सन् २०१७ को जुनमा सन् २००८ मा डायनामोबाट टोटनहममा भएको उनको स्थानान्तरणको विषयमा सोधपुछ गर्दा मोड्रिचले झुठो बयान दिएको बताइएको छ ।मामिचसँगै अन्य तीन जनामाथि भ्रष्टाचारको मुद्दा दायर भएको थियो । उनीहरुले खेलाडीहरुको बिक्रीबाट पैसा खाएर डायनामो र राष्ट्रलाई हानी नोक्सानी पुर्याएको आरोप लगाइएको थियो ।मोड्रिचले डायनामोबाट टोटनहम आउँदा त्यसपछिका स्थानान्तरणबाट आम्दानी हुने रकमको ५०–५० प्रतिशत रकम बाँडफाँड गर्ने डायनामोसँग करार गरेका थिए ।वकिलका अनुसार सन् २०१५ मा मोड्रिचले उक्त करार आफू टोटनहम आएपछि हस्ताक्षर गरेको बताएका थिए । तर, पछि उनले आफ्नो बयान बदलेर यो सन् २००४ मा नै हस्ताक्षर गरिएको बताएका थिए । उनले मामिचलाई सहयोग गर्न बयान बदलेको आरोप छ ।यदी उनी दोषी प्रमाणित भए उनले पाँच वर्ष जेल सजाय भोग्नुपर्नेछ ।
