हामीले आक्रमण गर्नै भुल्यौँ : बासेलसँगको हारपछि ग्वार्डिओला

म्यान्चेस्टर । बासेलसँग आफ्नै घरेलु मैदान पराजित भएपछि म्यान्चेस्टर सिटीका प्रशिक्षक पेप ग्वार्डिओलाले आफ्नो टोलीले आक्रमण गर्नै बिर्सिएको प्रतिक्रिया दिएका छन् ।सन् २०१६ पछि घरेलु मैदानमा १–२ को हारका बावजुद समग्रमा ५–२ को जीतसहित सिटीले अन्तिम आठ  मा आफ्नो स्थान बनाएको हो ।पहिलो लेगमा बासेलको घरेलु मैदानमा ४–० को जीत हासिल गरेको सिटीले दोस्रो लेगमा पहिलो रोजाइँका आफ्ना धेरै खेलाडीलाई आराम दिएको थियो ।यसका बावजुद बर्नान्डो सिल्भाको पासमा गोल गर्दै ग्याब्रियल जिससले खेलको शुरुवात नै सिटीलाई अग्रता दिलाए ।तर, मोहम इल्योनोसीले गोल गर्दै खेल बराबरीमा ल्याए । दोस्रो हाफमा उनैले माइकल लाङका लागि गोलको अवसर सृजना गर्दै सिटीलाई स्तब्ध बनाए ।पहिलो हाफमा खेलमा नियन्त्रण बनाएको सिटीले दोस्रो हाफमा भने राम्रो प्रदर्शन गर्न सकेन । हारका बावजुद सिटीले ९७८ वटा पास पूरा गर्दै च्याम्पियन्स लिगमा नयाँ किर्तिमान बनाएको छ । तर, यसबारे ग्वार्डिओला भने त्यति खुसी देखिएनन् । उनले भने, ‘केही न केहीका लागि बल पास गरेर मात्र हुँदैन ।’ ‘पहिलो हाफ हामीले राम्रो खेल्यौँ तर दोस्रो हाफमा हामीले आक्रमण गर्नै भुल्यौँ । हामीले विपक्षीको पोष्टमा आक्रमण गर्न पास गर्ने हो । दोस्रो हाफ निकै कमजोर थियौँ,’ उनले भने ।यद्यपि, उनले अर्को चरणमा उत्कृष्ट प्रदर्शन गर्ने बताए ।च्याम्पियन्स लिगको क्वाटरफाइनलमा सिटी पुगेको यो मात्र दोस्रो अवसर हो । यसअघि सन् २०१५–१६ मा सेमिफाइनल पुगेको सिटी रियल म्याड्रिडसँग पराजित हुँदै प्रतियोगिताबाट बाहिरिएको थियो ।  
