आर्सनलसँग एसी मिलान स्तब्ध, एथ्लेटिकोको सहज जीत

सान सिरो । प्रिमियर लिगको समस्यालाई थाँती राख्दै आर्सनलले इटालियन क्लब एसी मिलानलाई युरोपा लिगको अन्तिम १६ को पहिलो लेगमा उसैको घरेलु मैदानमा पराजित गरेको छ ।लगातार चार खेलको पराजयको श्रृंखला रोक्दै आर्सनल वेङ्गरको टोलीले मिलानलाई २–० गोल अन्तरले हराउन सफल भएको हो ।अर्सानलको जीतमा हेनरिक मिखितारियन र आरोन रामशेले एक–एक गोल गरे ।युरोपियन प्रतियोगिताको अन्तिम १६ मा आर्सनलले जीत निकालेको सन् २०११ पछि को यो पहिलो अवसर हो । त्यस्तै, आर्सनल मिलानलाई सान सिरोमा युरोपियन प्रतियोगितामा पराजित गर्ने सन् २००२ पछि को पहिलो टोली पनि बनेको छ ।त्यस्तै आर्सनलले एसी मिलानको १३ खेलको अपराजित यात्रामा पूर्णविराम लगाएको छ ।उता, एथ्लेटिको म्याड्रिडले लोकोमोटिभ मस्कोमाथि ३–० को सहज जीत हासिल गरेको छ । एथ्लेटिकोको जीतमा साउल निगुएज, डिएगो कोस्टा र कोकेले एक–एक गोल गरे ।जनवरीमा स्पेनिस टोलीमा फर्केपछि पछिल्ला १२ खेलमा कोस्टाको छैटौँ गोल हो ।अन्य खेलमा बोरुसिया डर्टमण्ड भने आरबी साल्जबर्गसँग १–२ गोलअन्तरले पराजित भयो ।लियोनले सिएसकेए मस्कोलाई १–०, मार्सेले एथ्लेटिक बिल्बाओलाई ३–१, आरबी लेइबजिगले जेनिथ सेन्ट पिटर्सबर्गलाई २–१ र स्पोर्टिङले भिक्टोरिया प्लेजेनलाई २–० गोलअन्तरले पराजित गर्यो ।लाजियो भने डाइनामो किएभसँग २–२ को बराबरीमा रोकियो ।
