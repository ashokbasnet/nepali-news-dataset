प्रदेश स्तरीय टी–ट्वान्टी क्रिकेट प्रतियोगिताको उपाधी सुर्खेतको पोल्टामा

सुर्खेत–कर्णाली प्रदेशको राजधानी वीरेन्द्रनगरमा सम्पन्न प्रदेश स्तरिय टि–ट्वान्टी क्रिकेट प्रतियोगिताको उपाधी सुर्खेतको पोल्टामा परेको छ ।  शनिवार भएको फाईनल खेलमा रुकुमलाई ३ विकेटले पराजित गर्दै सुर्खेतले उपाधी हात पारेको हो । टस जितेर पहिले व्याटिङ्ग गरेको रुकुमले २० ओभरमा ८ विकेट गुमाई ११२ रन बनाउन सफल भएको थियो । उसका लागि दिनेश पुनले ५७ र महेश विष्टले १८ रन बनाएका थिए । सुरज बोहोराले १ विकेट लिएका थिए । जवाफमा ११३ रनको लक्ष्य लिएर मैदानमा उत्रिएको सुर्खेतले १८.६ ओभरमा आफ्नो ७ विकेट गुमाएर ११६ रन बनाउन सफल भएको थियो । जसका लागि धैर्य पूर्ण व्याटिङ्ग गर्दै सन्देश रावतले २४ रन जोड्न सफल भए । त्यसैगरी, बलिङ्ग तर्फ सुर्खेतका युवराज केसीले ३ विकेट र वालाराम बुढाले २ विकेट लिन सफल भए । सो खेलमा सुर्खेतका ललित प्याकुरेलले १८ रन र ४ विकेटको मदतले म्यान अफ द म्याच घोषित भएको सुर्खेत जिल्ला क्रिकेट संघका अध्यक्ष श्रीधर केसीले जानकारी दिए ।  उक्त प्रतियोगिता फागुन १९ गतेबाट सुरु भएको खेलमा कर्णाली प्रदेशका सुर्खेत सल्यान, जाजरकोट, जुम्ला, दैलेख र रुकुम गरी ६ जिल्लाका खेलाडीहरुको सहभागिता रहेको थियो ।   
