पाकिस्तान र इंग्ल्याण्ड सेमिफाइनलमा भिड्ने, भारतसामु बंगलादेशको चुनौती

लण्डन – समूह चरणको अन्तिम खेलमा श्रीलंकामाथि ३ विकेटको रोमाञ्चक जीत हासिल गर्दै पाकिस्तान च्याम्पियन्स ट्रफीको सेमिफाइनलमा प्रवेश गरेको छ ।अब सेमिफाइनलमा पाकिस्तानले आयोजक इंग्ल्याण्डको सामाना गर्नेछ ।जुनैद खान (३–४०) तथा हसन अली (३–४३) ले पाकिस्तानका लागि उत्कृष्ट बलिङ गरेपछि पहिलो ब्याटिङ गरेको श्रीलंकमा मात्र २३६ रनमा अलआउट भएको थियो । कुनै समय श्रीलंकाले मात्र ६ रन बनाएर चार विकेट गुमाउन पुगेको थियो ।श्रीलंकाका लागि निरोसान डिकवेलाले ७३ रन बनाउँदै श्रीलंकाको पारी सम्हालेका थिए । कप्तान एन्जेलो म्याथ्युज ३९ रन बनाएर आउट हुन पुगे ।पाकिस्तानले पनि रन पछ्याउनेको क्रममा निकै संघर्ष गर्नु परेको थियो । १ सय ६२ रनमा ७ विकेट गुमाएको स्थितिमा रहेको पाकिस्तानका लागि कप्तान सर्फराज अहमदले नटआउट रहँदै ६१ रन बनाएपछि जीत हासिल गर्न सफल भयो ।पहिलो खेलमा चिरप्रतिद्वन्द्वी भारतसँग पराजित भएको पाकिस्तानले कार्डिफमा इंग्ल्याण्डलाई पराजित गरे पहिलोपटक प्रतियोगिताको फाइनलमा पुग्नेछ ।अर्को सेमिफाइनलमा भारतले बिहिबार एजबास्टनमा बंगलादेशको सामना गर्नेछ ।  
