च्याम्पियन्स लिगबाट बाहिरियो युनाइटेड

काठमाडौँ । आफ्नै घरेलु मैदानमा स्पेनिस क्लब सेभियासँग १–२ गोल अन्तरले पराजित हुँदै म्यान्चेस्टर युनाइटेड च्याम्पियन्स लिगको अन्तिम १६ बाट बाहिरिएको छ ।सब्सिटच्युट विसियाम बेन येडेरले मैदानमा छिरेको दुई मिनेटभित्र गोल गर्दै बेन येडरले सेभियालाई ओल्ड ट्राफोडमा अप्रत्यासित अग्रता दिलाए भने त्यसको चार मिनेटपछि अर्को गोल थप्दै सेभियाको जीत सुनिश्चित गरे ।खेलको ८४ औँ मिनेटमा रोमेलु लुकाकुले गोल गर्दै युनाइटेडलाई खेलमा फर्काउने प्रयास गरे पनि त्यसपछि कुनै गोल हुन सकेन ।पहिलो लेगमा विपक्षीको पोष्टमा बिरलै आक्रमण गरेको युनाइटेड दोस्रो लेगमा पनि स्पेनिस टोलीभन्दा कमजोर देखिएको थियो ।प्रशिक्षक जोसे मोरिन्होले रक्षात्मक खेल प्रदर्शन गरिरहँदा युनाइटेडका फ्यानहरुले खेलाडीहरुलाई आक्रमक हुन हुटिङ नै गरेका थिए । युनाइटेडसँगै अर्को इंग्लिस क्लब टोटनहम प्रतियोगिताबाट बाहिरिएको छ भने म्यान्चेस्टर सिटी र लिभरपुलले अर्को चरणको यात्रा तय गर्न सफल भएको छ । चेल्सीको भाग्य बार्सिलोनासँगको बुधबार हुने भिडन्तले तय गर्नेछ ।मंगलबार भएको अन्य खेलमा १० खेलाडीमा सिमित साख्तार डोन्सकलाई १–० ले पराजित गर्दै इटालियन क्लब एएस रोमाले पनि क्वाटरफाइनलको यात्रा तय गर्न सफल भएको छ । पहिलो लेगमा १–२ गोल अन्तरले पराजित भएको रोमाले आफ्नो घरेलु मैदानमा १–० को जित निकालेपछि समग्रमा २–२ को बराबरी भए पनि अवे गोलको आधारमा अर्को चरणमा प्रवेश गरेको हो ।रोमाको जीतमा एडिन जेकोले खेलको ५२ औँ मिनेटमा गरेको गोल निर्णायक बन्यो ।  
