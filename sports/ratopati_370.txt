रोनाल्डोले चुने पोर्चुगलमा आफ्नो उत्तराधिकारी

लिसबन – पोर्चुगलका युवा खेलाडी आन्द्रे सिल्भाले आफूलाई क्रिस्टियानो रोनाल्डोको उत्तराधिकारीको उपमा दिएकोमा कुनै दबाब महसुस नभएको बताएका छन् ।२१ वर्षीय फरवार्ड सिल्भा हालै मात्र पोर्टोबाट इटालियन क्लब एसी मिलानमा ३८ मिलियन युरोमा अनुबन्ध भएका छन् । उनले राष्ट्रिय टोलीका लागि ८ खेलमा ७ गोल गर्दै उत्कृष्ट शुरुवात गरेका छन् ।रोनाल्डोले समेत आफूले सन्यास लिँदा युरो २०१६ को विजेता टोली सिल्भाको उपस्थितिमा सही दिशामा हुने विश्वास व्यक्त गरेका छन् ।‘जब म सन्यास लिनेछु, पर्चुगल सही हातमा हुनेछ । किनभने आन्द्रे सिल्भाजस्तो उत्कृष्ट स्ट्राइकल फेला परिसकेको छ,’ गजेटा डेलो स्पोर्टसँग कुराकानी गर्दै रोनाल्डोले सो कुरा बताएका हुन् ।एसी मिलान जानअघि सिल्भासँग रोनाल्डोको टिप्प्णीबारे प्रतिक्रिया माग्दा उनले आफू यसबारे शान्त रहने बताए ।‘यसबारेमा मैले टिप्पणी गर्न अघि मैले धेरै काम गर्न बाँकी छ । मैले एसी मिलान जानेबारे रोनाल्डोसँग कुरा गरेको छैन । उनले मेरो बारेमा भनेका कुराहरुको औचित्य पुष्टि गर्न म अझै मिहिनेत गर्न चाहन्छु,’ सिल्भाले भने ।सिल्भाले गत सिजन पोर्टोका लागि २१ गोल गरेका थिए ।उनी कन्फेडरेसन कपमा रोनाल्डोसँगै पोर्चुगलको जर्सीमा देखिनेछन् ।  
