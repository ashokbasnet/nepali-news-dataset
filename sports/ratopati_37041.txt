सन्दीप र दीपेन्द्रको घातक बलिङसामु पिएनजी धरासयी : १ सय १४ रनमा अलाउट

काठमाडौँ । आइसीसी विश्वकप छनौट अन्तर्गतको प्लेअफ खेलमा सन्दीप लामिछाने तथा दिपेन्द्र सिंह ऐरीको धातक बलिङ सामु पपुवा न्युगिनी निरिह बनेको छ ।सन्दीप र दिपेन्द्रले कसिलो बलिङ गर्दै ४–४ विकेट लिए पछि पपुवा न्युगिनी मात्र २७.२ ओभरमा आल आउट हुनुपुग्यो ।पपुवा न्युगिनीले नेपाल सामु १ सय १५ रनको लक्ष्य प्रस्तुत गरेको छ ।पपुवा न्युगिनीका ६ जना ब्याटसम्यानले दोहोरो अंकमा रन बटुले पनि कसैले २० रन पूरा गर्न सकेनन् ।पपुवा न्युगिनीका लागि चाल्र्स अमिनीले सर्वाधिक १९ तथा जेसन किलाले १५ रनको योगदान दिए ।सोमपाल कामी र करण केसीले पपुवा न्युगिनीका दुवै ओपनरलाई पभिलियन फर्काएपछि सन्दीपले ८ ओभरमा २९ रन खर्चेर चार विकेट लिँदै मध्यक्रमलाई ध्वस्त पारे ।त्यसपछि बलिङ गर्न आएका ऐरीले अन्तिम चार विकेट लिँदै पपुवा न्युगिनीलाई सस्तोमा समेटे ।ऐरीले मात्र ४.२ ओभरमा १४ रन खचेएर ४ विकेट लिए । आजको खेल जिते र अर्को प्लेअफमा आफू अनुकुल नतिजा आए नेपालले चार वर्षका लागि एकदिवसीय खेलका लागि अन्तर्राष्ट्रिय मान्यता पाउनेछ ।त्यतिमात्र होइन, आजको खेलमा जीत निकाले नेपालले डिभिजन टुमा घटुवा हुने खतरालाई पनि टार्नेछ ।सुपर सिक्समा पुग्न असफल राष्ट्रहरुबीच आज प्लेअफका खेलहरु भइरहेका हुन् ।आजको खेलमा नेपालले पपुवा न्युगिनीलाई हराउँदा अर्को खेलमा नेदरल्याण्डले पनि हङकङलाई पराजित गरे नेपाललाई एकदिवसीय मान्यता प्राप्त हुनेछ ।यसअघि समूह चरणमा भएका खेलहरुमा नेपालले मात्र एक खेलमा जित निकाल्दै चौँथो स्थानमा सिमित रहेको थियो । नेपालले अन्तिम खेलमा हङकङलाई पराजित गरेको थियो ।उता, पपुवा न्युगिनी भने आफ्नो समूहमा एक खेल पनि जित्न सकेन ।
