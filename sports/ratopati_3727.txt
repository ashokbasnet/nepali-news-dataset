चेल्सीविरुद्ध खेल्न तयार छैन भन्दै टेरी एस्टन भिल्लामा

लण्डन – चेल्सीका पूर्व कप्तान जोन टेरी प्रिमियर लिग क्लबहरुको अफरहरुलाई लत्याउँदै च्याम्पियनसीप टोली एस्टन भिल्लामा अनुबन्धित भएका छन् । बर्मिङघम सिटी क्लबले टेरीलाई आफ्नो क्लबमा भित्र्याउन चाहेको थियो तर, स्टामफोर्ड ब्रिजमा २२ वर्ष बिताएका ३६ वर्षिय जोनले एस्टन भिल्लामा आबद्ध हुने निर्णय गरेका छन् । टेरीले आफू चेल्सीविरुद्ध मैदान उत्रन अझै मानसिक रुपमा तयार नरहेको कारण च्याम्पियन्सीप क्लब रोजेको बताएका छन् । टेरीलाई वेस्ट ब्रोमिच, स्टोक सीटी र बर्नमाउथ जस्ता क्लबले पनि आफनो क्लबमा आबद्ध गराउन चाहेका थिए । टेरीले भने, ‘चेल्सीको विपक्षमा खेल्नका लागी मानसीक रुपमा मलाई धेरै गाह्रो थियो । म चेल्सीमा २२ वर्ष बिताएँ । म यो कुरामा निकै गर्व गर्छु । तर अब भिल्लासँग आबद्ध हुनु मेरो लागी जिन्दगीको नयाँ पाठ र करियर हो ।’ एस्टन भिल्लामा टेरीको एक वर्षको करार रहेको छ । एस्टन भिल्लासँग आबद्ध हुने अवसर पाएकोमा टेरीले खुसी पनि व्यक्त गरेका छन् । ‘एस्टन भिल्ला एक उत्कृष्ट क्लब हो र म यस टोलीलाई अर्को सिजन विशेष बनाउन आतुर छु,’ उनले भने । टेरीको नयाँ क्लब भिल्लाले गत सिजनको च्याम्पियनसीपमा १३औँ स्थान हात पार्न सफल भएको थियो ।इंग्ल्याण्डका लागी ७८ खेल खेलेका टेरीले चेल्सीका लागि ७१७ खेल खेलेका छन् । यसक्रममा उनले पाँच प्रिमियर लिगको उपाधि जित्न सफल भएका थिए । हालसम्म जोनले दुई अरु इंग्लिस क्लबहरुबाट मात्र प्रतिनिधित्व गरेर खेलेका छन् –चेल्सी र नटिङहाम फरेष्ट ।  
