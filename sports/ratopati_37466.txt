नौ गोलको थ्रीलरमा रोनाल्डोको चार गोल

म्याड्रिड । सन् २०१८ मा आफ्नो उत्कृष्ट फर्म जारी राख्दै क्रिस्टियानो रोनाल्डोले चार गोल गरेपछि रियल म्याड्रिडले नौ गोल भएको रोमाञ्चक खेलमा जिरोनालाई पराजित गरेको छ ।रोनाल्डोले आफ्नो करियरको ५० औँ ह्याट्रिक पूरा गर्दा रियल ६–३ गोलअन्तरले विजयी भएको हो ।पोर्चुगिज खेलाडीले सबै प्रतियोगिताका पछिल्ला आठ खेलमा लगातार गोल गरेका छन् भने पछिल्ला चार लिग खेलमा दुई या सोभन्दा बढी गोल गर्न पनि सफल भएका छन् ।सन् २०१७–१८ सिजनमा सुस्त शुरुवात गरेका रोनाल्डोले गत वर्ष ला लिगामा मात्र चार गोल गर्न सकेका थिए तर जनवरी पछि उनले पछिल्ला ११ खेलमा २१ गोल गरिसकेका छन् ।सन् २०१८ मा युरोपका शीर्ष पाँच लिगमा उनले सर्वाधिक २१ गोल गरेका छन् ।आइतबार भएको खेलको ११ औँ मिनेटमा टोनी क्रुसको पासमा गोल गर्दै रियललाई अग्रता दिलाएका थिए । तर, क्रिस्टियन स्टुआनीले फ्रिकिकमा हेडमार्फत गोल गर्दै खेल बराबरीमा ल्याए ।दोस्रो हाफमो शुरवतमा नै रोनाल्डोले गोल गर्दै रियललाई पुनः अग्रता दिलाए भने लुकास भाज्क्वेजले गोल गर्दै रियलको अग्रता फराकिलो बनाए ।खेलको ६४ औँ मिनेटमा रोनाल्डोले अर्को गोल गर्दै आफ्नो ह्याट्रिक पूरा गरे ।त्यसलगत्तै स्टुआनीले जिरोनाका लागि अर्को गोल गरे पनि गेराथ बेलले रियलका लागि अर्को गोल थपे ।बेलको गोलको दुई मिनेटको अन्तरालमा जुनापेले जिरोनाको लागि अर्को गोल गरेका थिए ।इन्जुरी समयमा रोनाल्डोले खेलमा चौँथो गोल गर्दै रियललाई सहज जित दिलाए ।जीतसँगै रियल लिगको तेस्रो स्थानमा उक्लिएको छ । तर, शीर्ष स्थानमा रहेको बार्सिलोनाभन्दा अझै १५ अंकले पछि रहेको छ ।  
