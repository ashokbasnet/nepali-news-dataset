एथ्लेटिको हार्दा अपराजित बार्साको अग्रता फराकिलो

बार्सिलोना । बार्सिलोनाले यस सिजन ला लिगामा आफ्नो अपराजित यात्रालाई कायम राख्दै एथ्लेटिको बिल्बाओमाथि २–० को जीत हासिल गरेको छ ।घरेलु टोलीले खेलको आठौँ मिनेटमा नै लुइस सुवारेजको स्थानमा आएका पाको अल्कासेरको गोलको मद्दतले अग्रता लिएको थियो ।त्यसपछि खेलको ३० औँ मिनेटमा लियोनेल मेस्सीले बार्साका लागि दोस्रो गोल गरे ।बार्साका लागि फिलिपे काउन्टिन्होको प्रहार दुई पटक तथा पाउलिन्होको प्रहार एक पटक विपक्षीको पोष्टमा लागेको थियो ।हालसम्म ला लिगामा कुनै पनि टोली अपराजित भएर सिजन सकेको छैन । एउटा सिजनमा धेरै खेल अपराजित रहेको किर्तिमान रियल सोसिडाडको नाममा रहेको छ । उसले सन् १९७९–८० सिजनमा ३२ खेलमा अपराजित रहँदै यो उपलब्धि हासिल गरेको थियो ।३८ खेल हुने ला लिगामा ९ खेल बाँकी छँदा बार्सिलोनाले हालसम्म खेलिएका २९ खेलमध्ये २३ मा जीत र ६ मा बराबरी गरेको छ ।उता, दोस्रो स्थानमा रहेको एथ्लेटिको म्याड्रिड भिल्लेरियालसँग १–२ गोलअन्तरले पराजित हुँदा बार्सिलोनाले शीर्ष स्थानमा ११ अंको अग्रता बनाएको छ ।एन्टोनियो ग्रिजमानले पेनाल्टीमार्फत गोल गर्दै एथ्लेटिकोलाई अग्रता दिलाए पनि अन्तिम आठ मिनेटमा इनेस उनालले दुई गोल गरेपछि एथ्लेटिको पराजित हुन पुग्यो ।२९ खेलपछि बार्साको ७५ अंक रहेको छ भने एथ्लेटिकोको ६४ अंक रहेको छ ।
