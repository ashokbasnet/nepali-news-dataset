अन्तिम बलमा कार्तिकको छक्का, रोमाञ्चक खेलमा बंगलादेशलाई हराउँदै भारतलाई त्रिदेशीय शृंखला

कोलम्बो । जब दिनेश कार्तिक मैदानमा प्रवेश गरे भारतलाई १२ बलमा ३४ रनको आवश्यकता थियो । मुस्तफिजुर रहमानले सम्भवतः प्रतियोगिताकै उत्कृष्ट ओभर फालेका थिए । क्रिजको अर्को तर्फ विजय शंकर निरिह बनेर हेरिरहेका थिए । तर, उपाधि नजिक पुगेर पनि बंगलादेश एकपटक फेरि भारतसँग पराजित हुनपुगको छ ।बंगलादेशको गल्तीको फाइदा उठाउँदै क्रिजमा कुल देखिएका कार्तिकले भारतलाई जित दिलाए ।तैपनि अन्तिम बलसम्म रोमाञ्चक बनेको थियो । अन्तिम ओभरमा भारतलाई ६ बलमा १२ रन आवश्यक रहेको अवस्था अन्तिम बलमा ५ रन बनाउने स्थितिमा पुगेको थियो ।तर, कार्तिकले सौम्य सरकारको बलमा छक्का हिर्काउँदै टोलीलाई निदाहास ट्रफीको फाइनलमा ४ विकेटको जीत दिलाए ।म्यान अफ द म्याच दिनेश कार्तिकले ८ बलमा २९ रन बनाएपछि भारतले बंगलादेशले प्रस्तुत गरेको १६७ रनको लक्ष्य २० ओभरमा ६ विकेटको क्षतिमा पछ्यायो ।उनले यसक्रममा २ चौका र ३ छक्का हिर्काएका थिए ।यसअघि कप्तान रोहित शर्माले ५६ रनको योगदान दिएका थिए भने केएल राहुल र मनिष पाण्डेले क्रमशः २४ र २८ रनको योगदान दिए ।पहिलो ब्याटिङ गरेको बंगलादेशले निर्धारित २० ओभरमा आठ विकेटको क्षतिमा १६६ रन बनाएको थियो ।बंगलादेशका लागि सबिर रहमानले सर्वाधिक ७७ तथा महमदुल्लाहले २१ रन बनाए ।भारतका लागि युजभेन्द्र चाहलले ३ तथा जयदेव उनाडकटले २ विकेट लिए ।
