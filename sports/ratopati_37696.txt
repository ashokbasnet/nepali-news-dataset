मेस्सी भर्सेस रोनाल्डो फुटबलका लागि राम्रो : रोनाल्डिन्हो

काठमाडौँ । बार्सिलोना र रियल म्याड्रिडका आइकन लियोनेल मेस्सी र क्रिस्टियानो रोनाल्डोबीचको प्रतिस्पर्धा ‘फुटबलका लागि राम्रो’ भएको ब्राजिलका महान् खेलाडी रोनाल्डिन्होले बताएका छन् ।एक दशकभन्दा बढी समयदेखि दुई खेलाडीले फुटबलको ब्रम्हाण्डलाई चम्किलो बनाएका छन् ।दुई खेलाडीले १० पटक बालोन डि’ओर जितेका छन्, गोलको वर्षा गरेका छन्, कयौँ उपाधिमाथि कब्जा जमाएका छन् भने कयौँ किर्तिमान तोडेका छन् ।अहिलेसम्म पनि दुईमध्ये को उत्कृष्ट भन्ने बहस कायम नै छ र रोनान्डिन्हो दुईबीचको प्रतिस्पर्धाले दुवै सुपरस्टारको खेल र समग्र फुटबलका लागि राम्रो भएको बताएका छन् ।दुई पटकका वर्ष खेलाडी विजेताले मेट्रो युएससँग कुरा गर्दै भने, ‘यो स्वस्थ प्रतिस्पर्धा हो जुन फुटबलका लागि राम्रो हो । किनभने दुई खेलाडी जहिले पनि कसले गोल्डन बल जित्ने भन्ने होडमा हुन्छन्, को विश्वको उत्कृष्ट हो भन्ने देखाउन चाहन्छन् ।’‘त्यही भएर यो प्रतिस्पर्धा फुटबल र यसलाई मन पराउनेहरुका लागि राम्रो कुरा हो,’ उनले भने ।बार्सिलोनाका यी आइकनले मेस्सी र रोनाल्डो दुवैले हात पार्न असफल रहेको विश्वकपको उपाधि जितेका छन् ।सन् २००२ को विश्वकपको स्टार बनेका रोनाल्डिन्होले अर्जेन्टिना रसियामा हुने विश्वकपको प्रमुख दाबेदार हुने पनि बताए ।तर, यसका लागि चिरप्रतिद्वन्द्वी ब्राजिल प्रमुख चुनौती हुने पनि उनको भनाई थियो ।  
