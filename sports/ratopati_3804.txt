नयाँ खेलाडी किन्न नसकेकोमा मोरिन्हो असन्तुष्ट

म्यान्चेस्टर – म्यानचेस्टर युनाइटेड फुटबल क्लबका प्रशिक्षक जोसे मोरिन्हो नयाँ सिजनको शुरुवात अघि क्लबको अनुबन्ध प्रकृयादेखि सन्तुष्ट देखिएका छैनन् । हालसम्म क्लबले कुनै पनि राम्रा खेलाडीहरुलाई अनुबन्ध गर्न नसकेको भन्दै मोरिन्होले असन्तुष्टि जनाएका हुन् ।२४ मे मा भएको युरोपा लिगको फाइलनमा अयाक्सलाई पराजित गरेपछि मोरिन्होले कार्यकारी उपाध्यक्ष एड वुडवार्ड अनुबन्धका लागि सम्भावित खेलाडीहरुको सूचि उपलब्ध गराएका थिए ।  क्लबका शीर्ष अधिकारीहरुले तीन वा चार खेलाडिहरुलाई अनुबन्ध गरिसकेको जानकारी गोप्यरुपमा प्रदान गरेपनि क्लबले अहिलेसम्म नयाँ खेलाडीका रुपमा बेनफिकाका २२ वर्षीय डिफेन्डर भिक्टर लिन्डेलफलाई मात्र ३१ मिलीयन युरोमा अनुबन्धित गरेको छ ।  यो साता पछि भने केही नयाँ खेलाडी थपिने सम्भावना छ ।  मोरिन्हो घाइते रहेका ३५ वर्षीय ज्लाटान ईब्रामोभिचको स्थानमा नयाँ फरवार्ड र एउटा होल्डिङ मिडफिल्डर चाडैँ अनुबन्ध होस् भन्ने चाहन्छन् । प्रि सिजन टुर अघि नयाँ खेलाडी भित्र्याउनु पर्ने पक्षमा उनी छन् । आइतबारदेखि क्लब अमेरिकाको यात्रामा निस्कनेछ ।मोरिन्होको रोजाईमा एथ्लेटिको म्याड्रिडका २६ वर्षीय फरवार्ड एन्टोनी ग्रिजम्यान थिए । जसका लागि उनी किर्तिमानी रकम खर्चन पनि तयार थिए । तर, एथ्लेटिको म्याड्रिडलाई खेलाडीहरु किन्नमा प्रतिबन्ध लगाएपछि त्यो सम्भावना तुहिएको थियो । ग्रीजम्यानले १०० मिलियन युरो रिलिज क्लजसहितको नयाँ करार हस्ताक्षर गरेका छन् । त्यस्तै, एभर्टनका २४ वर्षिय स्ट्राईकर रोमेलु लुकाकु पनि चेल्सीमा आबद्ध हुन इच्छुक देखिएका छन् ।  त्यही भएर अहिले रियल म्याड्रिडका २४ वर्षीय एल्भारो मोराटा युनाइटेडको विकल्पको रुपमा देखिएका छन् । तर, यसमा पनि खासै प्रगति देखिएको छैन ।  त्यस्तै मिडफिल्डरका लागि टोटनहमका एरिक डायर र चेल्सीका निमान्जा माटिचको चर्चा रहेको छ । युनाइटेडका अधिकारीहरुले  ईन्टर मिलानसँग २८ वर्षिय विगंर ईभान पेरिसिकलाई अनुबन्धका लागि कुरा गरे पनि इटलीयन क्लबको आर्थिक अवस्थामा आएको सुधारसँगै यो अनुबन्ध पनि धरापमा परेको छ ।  इएफएल कप र युरोपा लिगमा सफलता हात पारे पनि प्रिमियर लिगमा दाबेदारी प्रस्तुत गर्न मोरिन्होले टोलीमा सुधारको आवश्यकता औँल्याउँदै आएका छन् । गत सजन प्रिमियर लिगमा युनाइटेड छैटौ स्थानमा सिमित भएको थियो । प्रिसिजन टुरमा युनाइटेडले म्यान्चेस्टर सिटी, रियल म्याड्रिड र बार्सिलोनालगायतका टोलीसँग प्रतिस्पर्धा गर्नेछ ।
