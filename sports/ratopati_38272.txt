हो, हामीले झेली गर्यौँ – स्मीथ र ब्रान्क्रोफ्टद्वारा बल टेम्परिङ गरेको स्वीकार

केपटाउन । दक्षिण अफ्रिकाबिरुद्धको तेस्रो टेस्टमा हारतर्फ उन्मुख भएपछि आफूहरु बल टेम्परिङ गरेर छल गर्न प्रेरित बनेको अस्ट्रेलियाको क्रिकेट टोलीका कप्तान स्टीभन स्मीथले स्वीकार गरेका छन् । यसमा अस्ट्रेलियाको क्रिकेट टोलीको नेतृत्व नै संलग्न भएको बताउँदै आफ्नो कार्यबाट आफूहरु लज्जित भएको पनि बताएका छन् ।टेलिभिजन फुटेजमा अस्ट्रेलियाका युवा ब्याटसम्यान क्यामरुन ब्रान्क्रोफ्टले पहेँलो रङ्गको टेप निकालेर बलमा दलेको देखिएको थियो । टिभी क्यामराले त्यसलाई कैद गरेपछि प्रशिक्षक ड्यारेन लेहमानको निर्देशनअनुसार उनले हतार–हतार त्यसलाई आफ्नो ट्राउजरभित्र लुकाउने प्रयास समेत गरेका थिए ।२५ वर्षीय खेलाडीले पनि खेलपछि आफूले बल टेम्परिङ गरेको स्वीकार गरे ।दक्षिण अफ्रिकाले केपटाउनमा जारी तेस्रो दिनको खेल समाप्त हुँदा सम्ममा ५ विकेटको क्षतिमा २३८ रन बनाउँदै २९४ रनको अग्रता बनाइसकेको छ ।पत्रकार सम्मेलनमा के भने ? तेस्रो दिनको खेलपछि पत्रकार सम्मेलनमा ब्रान्क्रोफ्ट र स्मीथले माफी मागे ।ब्रान्क्रोफ्टले कसरी आफूले बल टेम्परिङ गर्न पुगे भन्ने वृतान्त सुनाउँदै आफ्नो हर्कतबाट निकै लज्जित महसुस भएको बताए ।यता, अस्ट्रेलियाको क्रिकेट टोलीका कप्तान स्मीथले भने, ‘हामीले निकै खराब विकल्प चुन्यौँ । हामी हाम्रो कार्यका लागि खेद प्रकट गर्छौँ । यसमा प्रशिक्षकहरु संलग्न थिएनन् । मात्र खेलाडीहरुको नेतृत्व संलग्न थियो ।’‘म वाचा गर्छु यो फेरि दोहोरिने छैन । यो पहिलो चोटी भएको हो,’ स्मीथले भने, ‘अब यसबाट पाठ सिक्दै अघि बढ्ने हो । म निकै ग्लानीबोध महसुस गरिरहेको छु । यो अस्ट्रेलियाली क्रिकेट टोलीले गर्ने कार्य होइन । म यसका लागि माफी माग्छु ।’अनुसन्धान शुरु, कडा कारवाहीको प्रतिबद्धता यता क्रिकेट अस्ट्रेलियाले यस विषयलाई लिएर अस्ट्रेलियाको क्रिकेट नेतृत्वमाथि अनुसन्धान शुरु गरेको छ ।सीएका प्रमुख कार्यकारी अधिकृत जेम्स सदरल्याण्डले आइसीसीले ब्रान्क्रोफ्टमाथि गर्ने कारवाही बाहेक राष्ट्रिय टोलीमाथि थप कारवाही गर्ने प्रतिबद्धता जनाए ।यस्तो रह्यो प्रतिक्रिया बल टेम्परिङ क्रिकेटमा नौलो विषय भने होइन । यसअघि, इङ्ल्याण्डका कप्तान माइक एथरटन, भारतीय ब्याटसम्यान सचिन तेन्दुलकर, पाकिस्तानी टोली लगायत यस मामिलामा फँसिसकेका छन् ।पछिल्लो प्रकरणबारे प्रतिक्रिया जनाउँदै अस्ट्रेलियाका पूर्व क्रिकेट खेलाडी शेन वार्नले यसबाट आफू निराश भएको बताए ।त्यस्तै, इंग्ल्याण्डका पूर्व कप्तान माइकल भनले स्टीभ स्मिथ र सबै व्यवस्थापकले उनीहरुको करियरमा आगामीमा दिनमा भोग्नुपर्ने परिणाम कुरा स्वीकार गर्नुपर्ने बताउँदै यसले खेलमा झेली गर्न खोज्नेहरुलाई सबक हुने बताए ।भारतीय पत्रकार राजदीप सर्देसाईले क्रिकेटमा पनि रेड कार्ड ल्याउनुपर्ने जिकिर गर्दै ब्रान्क्रोफ्ट र स्मीथलाई मैदानबाट बाहिर पठाउनुपर्ने बताए ।  
