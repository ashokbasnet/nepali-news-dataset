रोनाल्डोको गोलवर्षा रोकिँदा १० खेलाडीमा सिमित पोर्चुगल नेदरल्याण्डसँग पराजित

लिजबन । सन् २०१८ को शुरुवातपछि कुनै पनि क्लब वा राष्ट्रले क्रिस्टियानो रोनाल्डोलाई रोक्न सकिरहेका थिएनन् । तर, नेदरल्याण्ड भने स्टार खेलाडीलाई यो सिजनकै खराब प्रदर्शन गर्न बाध्य मात्र बनाएन, उनले नेतृत्व गरेको पोर्चुगललाई ३–० को हारको स्वाद पनि चखाएको छ ।स्टाडे डे जेनेभेमा भएको मैत्रीपूर्ण खेलमा मेम्फिस डिपे, रायन बाबल र भिर्जिल भान डिज्कले गोल गर्दै नेदरल्याण्डलाई सहज जित दिलाए ।पछिल्ला ९ खेलमा लगातार गोल, जसमध्ये सातमा कम्तिमा दुई गोल, गरेका रोनाल्डोलाई रोक्न डच ब्याक लाइन भान डिज्क, म्याथिज डे लाइट र नाथन एकेले जिम्मेवारी पाएका थिए ।गत शुक्रबार इजिप्टले रोनाल्डोलाई रोकेको ठानेका थिए तर खेलको अन्तिम समयमा दुई गोल गर्दै रोनाल्डोले पोर्चुगललाई २–१ को जीत दिलाएका थिए ।तर, सोमबार भने त्यो दोहोरिएन । उनले मात्र ६८ मिनेट मैदानमा बिताए । गत फेब्रुअरी ३ मा लेभान्तेबिरुद्धको खेलपछि रोनाल्डो पहिलो पटक गोल गर्न असमर्थ मात्र भएनन्, खेल अवधि भर एक पनि प्रहार गर्न सकेनन् ।पछिल्ला १२ खेलमा २३ गोल गरेका रोनाल्डोलाई रोक्न नेदरल्याण्ड सफल हुनुका साथै पोर्चुगलमाथि विशाल जित पनि हासिल गर्न सफल भयो ।खेलको ६१ औँ मिनेटमा क्यानसेलोले दोस्रो पहेँलो कार्ड खाएपछि पोर्चुगल १० खेलाडीमा सिमित बनेको थियो ।
