अस्ट्रेलियाद्वारा रसियामा हुने विश्वकप बहिस्कार गर्ने चेतावनी

सिड्नी । अस्ट्रेलियाकी विदेश मन्त्री जुली विसपले राष्ट्रिय फुटबल टोलीले रसियामा आयोजना हुन लागेको विश्वकप प्रतियोगिता बहिस्कार गर्ने चेतावनी दिएकी छिन् ।मस्कोका दुई जना कुटनीतिज्ञहरुलाई क्यानबेराबाट देश निकाला गर्ने निर्णयपछि उनले सो चेतावनी दिएकी हुन् ।बेलायतमा भएको रसियाली जासुसमाथिको आक्रमणपछि प्रतिक्रिया जनाउँदै ‘जासुस’ का रुपमा काम गरेको आरोपमा दुई जना कुटनीतिज्ञहरुलाई देश निकाला गरिएको बताइएको छ ।रसियासँग बढ्दो तनावबीच राष्ट्रिय फुटबल टोलीले प्रतियोगिता बहिस्कार गर्न सक्ने विसपले जानकारी दिइन् ।मंगलबार पत्रकारहरुसँग कुरा गर्दै विसपले भनिन्, ‘साल्सबरीमा भएको रसियाली जासुसमाथिको रसायनिक आक्रमणपछि रसियामाथि थप कारवाहीहरु अघि बढाउने तयारी छ । यसमा विश्वकप फुटबल प्रतियोगिता बहिस्कार पनि एक हुनसक्छ ।’अस्ट्रेलिया यति बेला कोलम्बियाविरुद्ध मैत्रिपूर्ण खेल खेल्नका लागि लण्डनमा रहेको छ । चार दिनअघि ओस्लोमा भएको मैत्रिपूर्ण खेलमा अस्ट्रेलिया नर्वेसँग ४–१ गोल अन्तरले पराजित भएको थियो ।  
