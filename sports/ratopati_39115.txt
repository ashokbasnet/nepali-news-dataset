प्रिमियर लिगको '१ सय क्लब'मा लुकाकु भित्रिदा युनाइटेड विजयी

म्यान्चेस्टर । रोमेलु लुकाकुले प्रिमियर लिगमा १ सयौँ गोल पूरा गर्दा म्यान्चेस्टर युनाइटेडले स्वान्सी सिटीलाई २–० गोल अन्तरले पराजित गरेको छ ।शनिबार भएको खेलमा बेल्जियमका खेलाडीको गोल तथा एलेक्सीस सान्चेजको गोल युनाइटेडलाई ओल्ड ट्राफोडमा तीन अंक दिलाउन काफी रह्यो । जीत सँगै युनाइटेड लिभरपुललाई उछिन्दै लिगको दोस्रो स्थानमा उक्लेको छ ।यसअघि सबै प्रतियोगितामा ओल्ड ट्राफोडमा भएका ५ खेलमध्ये दुई खेलमा मात्र पराजित भएको स्वान्सी पाँचौ मिनेटमा लुकाकुले गरेको गोलपछि खेलमा फर्कन नै सकेन ।फेरि शुरुवाती ११ मा स्थान बनाएका पाउल पोग्बाले पनि राम्रो प्रदर्शन गर्दा युनाइटेडले लगातार चौँथो खेलमा जीत हासिल गर्न सफल रह्यो ।उता, गत फेब्रुअरीमा पछिल्लो पटक गोल गरेका सान्चेजले खेलको २० औँ मिनेटमा गोल गरे । युनाइटेडको सर्टमा उनको यो सम्भवतः उत्कृष्ट प्रदर्शन थियो ।यसअघि, एक गोलले पछि परेको स्थिति उल्टाउँदै लिभरपुलले क्रिस्टल प्यालेसलाई २–१ ले पराजित गरेको थियो ।पहिलो हाफमा लुका मिलिभोजेभिचले पेनाल्टीबाट गोल गर्दै प्यालेसलाई अग्रता दिलाएका थिए ।तर, पहिलो हाफको शुरुवातमा नै साडियो मानेले गोल गर्दै खेल बराबरीमा ल्याए ।खेलको ८४ औँ मिनेटमा मोहमद सलाहले गोल गर्दै लिभरपुललाई महत्वपूर्ण तीन अंक दिलाए ।यो सिजन सलाहले २१ भिन्न प्रिमियर खेलमा गोल गरेका छन् । ३८ खेलको प्रतियोगितामा यसअघि क्रिस्टियानो रोनाल्डो र रोबिन भानपर्सीले यो उपलब्धि हासिल गरेका थिए ।३२ खेलपछि लिभरपुलको ६६ अंक रहेको छ भने एक खेल कम खेलेको युनाइटेडको ६८ अंक रहेको छ ।शनिबार भएको अन्य खेलमा लेस्टर सिटीले ब्राइटनलाई २–०, न्युक्यासलले हडर्सफिल्डलाई १–०, वेस्ट ब्रोमले बर्नलीलाई २–१ तथा वेस्ट ह्यामले साउथह्याम्पटनलाई ३–० गोलअन्तरले पराजित गर्यो ।वाटफोर्ड र बोर्नेमाउथले भने २–२ को बराबरी खेल्यो ।  
