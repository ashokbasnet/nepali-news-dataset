२८ वर्षपछि चेल्सीको घरेलु मैदानमा स्पर्सको जीत, आर्सनल विजयी

लण्डन । आफ्नै घरेलु मैदानमा टोटनहमसँग स्तब्ध बन्दै चेल्सीले १–३ गोलअन्तरले पराजित भएको छ ।पछिल्लो २८ वर्षमा चेल्सीको घरेलु मैदानमा स्पर्सले जित हासिल गरेको यो पहिलो अवसर हो । पछिल्लो पटक सन् १९९० को फेब्रुअरीमा स्पर्सले चेल्सीको घरेलु मैदानमा जीत हासिल गरेको थियो ।खेलपछि टोटनहमका प्रशिक्षक माउरिसियो पोचेटिन्होले खराब दौरबाट गुज्रेका ‘फाइटर’ डेले अलीको प्रशंसा गरे । टोटनहमको जीतमा अलीले २ गोल गरे ।खेलमा अग्रता भने चेल्सीले लिएको थियो । खेलको ३० औँ मिनेटमा भिक्टोर मोजेजको पासमा एल्भारो मोराटाले गोल गर्दै चेल्सीलाई अग्रता दिलाएका थिए ।तर, पहिलो हाफको इन्जुरी समयमा क्रिस्टियन एरिक्सनले उत्कृष्ट गोल गर्दै खेल बराबरीमा ल्याए ।खेलको दोस्रो हाफमा अलीले चार मिनेटको अन्तरमा दुई गोल गरेपछि जीत हासिल गर्यो ।जीतपछि स्पर्सले पाँचौ स्थानमा रहेको चेल्सीसँगको दुरी ८ अंकमा पुर्याएको छ ।उता, आर्सनलले स्टोक सिटीलाई ३–० गोल अन्तरले पराजित गरेको छ ।निकै संघर्षपूर्ण खेलमा आर्सनलले खेलको ७५ औँ मिनेटमा पिएरे एमेरिक आउबामेयाङको पेनाल्टीमार्फत अग्रता लिएको थियो ।त्यसपछि उनले अर्को गोल थप्दै आर्सनललाई २–० को अग्रता दिलाए ।खेलको अन्त्यतिर आर्सनलले अर्को पेनाल्टी पायो जसलाई अलेक्सान्ड्रे लाकाजेटले सजिलै गोलमा परिणत गरे ।
