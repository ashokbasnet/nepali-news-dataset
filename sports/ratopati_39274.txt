म्याड्रिड डर्बीअघि एथ्लेटिकोको महत्वपूर्ण जीत

म्याड्रिड । आगामी आइतबार हुने रियल म्याड्रिडविरुद्धको खेलअघि डिपोर्टिभो ला कोरुनामाथि महत्वपूर्ण जीत हासिल गरेको छ । जीतसँगै चीरप्रतिद्वन्द्वी रियलमाथि ४ अंकको अग्रता बनाएको छ ।पहिलो हाफमा फ्रान्सका फरवार्ड केभिन गामेरियोको पेनाल्टीले डिएगो सिमिओनीको टोलीलाई घरेलु मैदानमा लगातार आठौँ जीत दिलाए ।जीतपछि ला लिगामा आठ खेल बाँकी छँदा एथ्लेटिको शीर्ष स्थानमा रहेको बार्सिलोनाभन्दा ९ अंकले पछि दोस्रो स्थानमा रहेको छ ।यसअघि, रियलले लास पालमासमाथि शनिबार ३–० को जीत हासिल गरेको थियो ।गत जनवारी २० पछि एथ्लेटिकोले आफ्नो घरेलु मैदानमा गोल खाएको छैन ।उता, डिपोर्टिभो पछिल्ला १५ खेलमा जीतविहीन बन्दै लिगको १९ औँ स्थानमा रहेको छ । रेलिगेसन जोनबाट ८ अंकले पछि छ ।  
