तेन्दुलकरद्वारा राज्यसभाको तलब र भत्ता प्रधानमन्त्री राहत कोषमा सहयोग

नयाँ दिल्ली । भारतीय पूर्वक्रिकेटर सचिन तेन्दुलकरले राज्यसभा सांसदको रुपमा आर्जन गरेको पूरा तलब र भत्ता प्रधानमन्त्री राहत कोषमा सहयोग गरेका छन् ।हालैमात्र राज्यसभा सदस्यको रुपको उनको कार्यकाल समाप्त भएको थियो ।पछिल्ला ६ वर्षमा तेन्दुलकरले तलब र भत्ताबापत करिब ९० लाख भारतीय रुपैयाँ जम्मा गरेका थिए ।प्रधानमन्त्री कार्यालयले तेन्दुलकरको सहयोगको प्रशंसा गर्दै उनलाई धन्यवाद ज्ञापन गरेको छ ।राज्यसभामा कम उपस्थितिका कारण तेन्दुलकरसहित अभिनेत्री रेखाको आलोचना हुने गरेको थियो ।यद्यपि, तेन्दुल्करले सांसद स्थानीय क्षेत्र विकास कोषको राम्रो उपयोग गरेको जनाएका छन् ।तेन्दुलकरको कार्यालयले जारी गरेको तथ्याङ्कमा उनले १८५ परियोजनालाई स्वीकृति दिएका थिए । जसमा उनलाई दिइएको ३० करोडमध्ये ७.४ करोड भारु उनले शिक्षा क्षेत्रको विकासमा योगदान गरेका थिए ।उनले संसद ग्राम आदर्श योजना अभियान अन्तर्गत आन्द्र प्रदेशको पुट्टम राजु कान्द्रिगा र महाराष्ट्रको डोन्जा गाउँलाई सहयोग गरेका थिए ।
