सैनिक पोसाकमा राष्ट्रपति भवन पुगे धोनी,  पद्मभूषण पुरस्कार ग्रहण

काठमाडौं–पूर्र्व भारतीय क्रिकेट टिमको कप्तान महेन्द्र सिंह धोनीलाई भारतको नागरिक तर्फ दिइने तेस्रो ठूलो सम्मान प्रदान गरिएको छ । धोनीले सोमबार राष्ट्रपति रामनाथ कोबिदबाट पद्म भुषण ग्रहण गरे । यो सम्मान उनको नेतृत्वमा भारतीय टिमले क्रिकेट वल्डकप जितेको सातौं वर्षगाठमा दिइएको हो । भारतले सात वर्ष अघि मुम्बईमा सम्पन्न भएको क्रिकेट विश्वकपको फाइनलमा श्रीलङ्गालाई हराएको थियो । भारतीय स्थल सेनाको सम्मानार्थ अधिकृत समेत रहेका धोनी दिल्ली स्थीत राष्ट्रपति भवनमा भएको सम्मान वितरण कार्यक्रममा सेनाको पोसाकमा सहभागी भएका थिए । उनको यो सम्मानमा धेरै खेलाडीहरु र मन्त्रीहरुले बधाई दिएका छन् । धोनी अहिले पनि भारतीय क्रिकेटको अन्तराष्ट्रिय एक दिवसीय खेल खेल्छन् ।  धोनीलाई भारतमा सबैभन्दा सफल कप्तानको रुपमा हेरिन्छ । विज्ञहरुका अनुसार उनले कहिले पनि स्थापित बाटो रोजेनन् र कप्तानको रुपमा आफ्नो अलग्गै बाटो खने । उनी मैदानमा जित र हार दुबै अवस्थामा शान्त देखिन्थे । उनको नेतृत्वमा भारतीय क्रिकेट टिमले धेरै महत्वपूर्ण प्रतियोगिताहरु जितेको छ । सन् २०११ को क्रिकेट विश्वकपमा भारतले जितेको खेलमा उनले आउट नभई ९१ रन बनाएका थिए । उनले खेल जिताउने रन हानेका थिए । उनको कप्तानीमा भारतले २००७ को विश्व ट्वान्टी ट्वान्टी विश्वकप र २०१३ को च्याम्पियन ट्रफी पनि जितेको थियो ।  
