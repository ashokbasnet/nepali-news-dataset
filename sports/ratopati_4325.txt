पुष्पलाल स्मृति राष्ट्रिय खुला ब्याडमिन्टन : डिफेन्डिङ च्याम्पियन रत्नजित विजयी

काठमाडौँ – छैटौं पुष्पलाल स्मृति राष्ट्रिय खुला ब्याडमिन्टनको शनिबार पहिलो दिन पुरुष एकल विधामा डिफेन्डिङ च्याम्पियन रत्नजित तामाङ विजयी हुन सफल भएका छन् । सातदोबाटोस्थित अन्तराष्ट्रिय खेलकुद परिसरको कोर्टमा त्रिभुवन आर्मी क्लबका रत्नजितले सुर्खेतका नीरज चौधरीलाई २१–१२, र २१–१४ को सोझो सेटमा हराएका हुन् । नेपाल पुलिसका क्लबका विष्णु कटुवालले भने जेस्ट ब्याडमिन्टन एकेडेमीका अखिल श्रेष्ठलाई २१–१७, २१– ९ र नेपालगन्जका सरोज अन्सारीले ललितपुरका दिपेश शाक्यलाई १७–२१, २१–१७, २१–८ ले हराए । छैटौ याङकिङ पुलिसका दीपक बोहरा, आर्मीका जुनियर खेलाडी पविन लिन्थेपद्धारा ९–२१, २१–११, २१–१८ ले स्तब्ध भए । पविन इन्डोनेसियामा आयोजना हुने एसियन जुनियर च्याम्पियनसिप खेल्न जाने तयारीमा रहेका छन् । एपीएफ क्लबका इन्द्र महता भने सुरुआतमै पिस फिटनेस सेन्टरका जीवन आचार्यसँग २१–४, २१–११ ले पराजित हुन पुगे ।यता पुलिसका दिपेश धामी जेस्टले ब्याडमिन्टनका सुजन थापालाई २१–१४, २१–१३ ले हराउन सफल भए । एपीएफका सुदीप सेढाइँले काठमाडौंका दत्त थापालाई २१–१३, २१–१३ ले, तथा एपीएफकै विजित थापाले आर्मीका रिजन महर्जनलाई २१–१७, २१–१७ ले, आर्मीका नवीन श्रेष्ठले बाँकेका शिव चौधरीलाई २१–१४, २१–९, एपीएफका साजनकृष्ण ताम्राकारले सिन्धुलीका रुपक थिङलाई २१–१४, २१–५ ले, पर्फेक्ट फिटनेसका नीरविक्रम देवकोटाले आर्मीका सुजन श्रेष्ठलाई १८ –२१, २१–१५, २१–१७ ले, आर्मीका प्रफुल्ल महर्जनले नेपालगन्ज ब्याडमिन्टन क्लबका शिव थापालाई २१–१२, २१–७, नेपालगन्जका इरफान अन्सारीले एपीएफका सुमन लिम्बूलाई २१–१०, २१–१०, कैलालीका सन्जिव खड्काले जेस्ट ब्याडमिन्टनका रवि चन्दलाई २१– ९, २१–१७ ले र आर्मीका दिलेन्द्र पुनले नेपाल प्रहरीका गौतम कठायतलाई २१–१४, १२ –२१ र २१–१९ ले पराजित गर्दै प्रिक्वाटरमा प्रवेश गर्न सफल भए । यस संस्करणमा खेलसामग्री उत्पादन गर्ने अन्तराष्ट्रिय संस्था योनेक्सको साथ पाएको छ । योनेक्सले सटल कर्क, टी–सर्ट र पुरस्कार राशि प्रायोजन आयोजक राष्ट्रिय ब्याडमिन्टन संघका अध्यक्ष वीरेन्द्र श्रेष्ठले जनाएका छन् ।  
