नेपाल यमनसँग अंक बाँड्न बाध्य

काठमाडौँ – संयुक्त अरब इमिरेट्स युएईमा सन् २०१९ मा हुने एएफसी एसियन कप छनोट प्रतियोगिताअन्तर्गतको नेपाल र यमनबीचको छनोट चरणको खेल गोलरहित बराबरीमा सकिएको छ ।समूह एफको खेलको निर्धारित समयमा दुवै टोलीले गोल गर्न नसकेपछि दुवै टोलीले अंक बाँड्न बाध्य बनेका हुन् ।सशस्त्र प्रहरी बल हलचोकको खेल मैदानमा भएको खेलमा दुवै टोलीले थुप्रै गोल गर्ने अवसर सृजना गरे पनि त्यसलाई गोलमा परिणत गर्न सकेनन् ।दुई खेलपछि नेपालको १ अंक रहेको छ र समूहको तेस्रो स्थानमा रहेको छ । यमनको भने ४ अंकसहित समूहको शीर्ष स्थानमा रहेको छ ।नेपाल पहिलो खेलमा दोस्रो स्थानमा रहेको फिलिपिन्ससँग ४–१ गोल अन्तरले पराजित भएको थियो । समूहको अर्को टोली तजाकिस्तानले एक खेलपछि कुनै पनि अंक जोड्न सकेको छैन ।
