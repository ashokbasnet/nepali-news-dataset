यू–१८ फुटबल : नेपाल समूह बीमा

काठमाडौँ – दोस्रो साफ यू–१८ फुटबल च्याम्पियनसीपको समूह चरण अन्तर्गत डिफेन्डिङ च्याम्पियन नेपाली युवा टिमले माल्दिभ्स र श्रीलंकासँग खेल्ने तय भएको छ । समूह ‘बी’ मा प्रतिस्पर्धा गर्न लागेको नेपालले ढाकामा भएको ‘ड्र’ अनुसार खेल्ने निश्चित भएको हो ।  यू–१९ प्रतियोगिताका रूपमा सातदोबाटोस्थित एन्फा कम्प्लेक्समा सन् २०१५ मा भएको पहिलो पहिलो संस्करण फाइनलमा भारतलाई टाइब्रेकरमा पराजित गरेर नेपाललाई शानदार जित दिलाउन सफल भएको थियो । यसपलिको प्रतियोगिता सेप्टेम्बर १८ देखि २७ सम्म थिम्पूस्थित चाङलिमिथाङ स्टेडियममा खेलाइने छ ।  दक्षिण एसियाली फुटबल महासंघ (साफ)ले १६ वर्षमुनिको प्रतियोगितालाई पनि यसै प्रतियोगिता मार्पmत साफ यू–१५ च्याम्पियनसिपका रूपमा सञ्चालन गर्ने छ । भारत, बंगलादेश र आयोजक भुटान समूह ‘ए’ मा परेका छन् । एसियाली फुटबल महासंघ (एएफसी) को यू–१९ र यू–१६ च्याम्पियनसिपको तयारीका रूपमा आयोजना गर्ने भएकाले क्षेत्रीय प्रतियोगितामा खेलाडीको उमेर १–१ वर्ष घटाइएको छ ।  साफ यू–१५ च्याम्पियनसिपको चौथो संस्करण भने अगस्ट १८ देखि २७ सम्म नेपालमा हुनेछ । दोस्रो संस्करणको विजेता भारत र माल्दिभ्ससँगै नेपाली टिम समूह ‘बी’ मा पर्न सफल भएको छ । डिफेन्डिङ च्याम्पियन बंगलादेश, श्रीलंका र भुटानले समूह ‘ए’ मा प्रतिस्पर्धा गर्नेछन् ।  साफ यू–१६ को सुरुआतमा भएको दुई संस्करणहरु सन् २०११ र २०१३ मा काठमाडौंमा आयोजना गरिएको थियो ।  दोस्रो संस्करणको फाइनलमा भारतसँग हार बेहोरेको नेपाली टिमले बाकीँ दुई संस्करणमा भने सेमिफाइनलमै पराजित भएको थियो ।  यसपालि आन्तरिक विवादमा फसेको पाकिस्तान दुवै प्रतियोगितामा सहभागी जनाउने छैन भने अफगानिस्तान चाहिँ दक्षिण एसियाली क्षेत्रबाट मध्य–एसियामा सर्न सफल भएको छ ।  
