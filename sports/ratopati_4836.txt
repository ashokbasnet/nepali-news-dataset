पुष्पलाल स्मृति ब्याडमिन्टनको उपाधि रत्नजीत र नङसललाई

काठमाडौँ – राष्ट्रिय ब्याडमिन्टन संघ नेपालले सातदोवाटोस्थित अन्तराष्ट्रिय खेल परिसरमा आयोजना गरेको छैटौं पुष्पलाल स्मृति खुला राष्ट्रिय ब्याडमिन्टन प्रतियोगितामा रत्नजित र नङसलदेवी तामाङले उपाधि हात पार्न सफल भएका छन् ।  त्रिभुवन आर्मी क्लबसँग आबद्ध भएर युगलतर्फ पनि उपाधि जितेका उनीहरू नाताले भने दिदीभाई हुन् । । पुरुष एकलको फाइनलमा डिफेन्डिङ च्याम्पियन रत्नजितले आफ्नै क्लबका नवीन श्रेष्ठलाई २३–२१ र २१–१७ को सोझो सेटमा पराजित गर्दै उपाधि जोगाउन भ्याएका थिए ।  महिला एकलमा डिफेन्डिङ च्याम्पियन नङसलदेवीले आफ्नै क्लबकी अमिता गिरीलाई २१–१४, १९–२१, २१–८ ले हारको स्वाद चखाउन सफल भइन् ।  दुवैतर्फ विजेतालाई ५० हजार र उपविजेतालाई २५ हजार नगद पुरस्कार प्रदान गरियो । मंगलबार सम्पन्न प्रतियोगितामा आर्मीका खेलाडीले वर्चस्व जमाउन सफल भए । उनीहरूले ९ मध्ये ७ विधामा सफलता पाएका थिए ।  ब्वाइज यू–१५ एकल र भेट्रान ४५ माथिको विधामा मात्र आर्मी खेलाडी पछि परे । प्रतियोगिताको पुरुष युगलतर्फ रत्नजित र नवीनको जोडीले पुलिसका विष्णु कटुवाल र दिपेश धामीलाई २१–१७, २१–१८ ले हराएर उपाधि जिते । महिला युगलको फाइनलमा नङसलले अनुमाया राईसँग मिलेर एपीएफका पूजा श्रेष्ठ र यामकुमारीलाई २१–११, १६–२१, २१–१४ ले पराजित गर्दै उपाधि जितिन् ।  ब्वाइज यू–१५ एकलमा ललितपुरका पेम्बा शेर्पाले कञ्चनपुरका गोकुल जोरालाई २१–२३, २१–१६, २१–१५ ले तथा ब्वाइज यू–१७ मा आर्मीका प्रफुल्ल महर्जनले सेनाकै प्रवीण लिङथेपलाई २१–९, २१–१६ ले पराजित गर्दै उपाधि रक्षा गरेका छन् । गल्र्स यू–१५ र १७ एकल दुवैमा सेनाकी रसिला महर्जन च्याम्पियन भइन् ।  उनले यू–१५ मा जेष्ट ब्याडमिन्टन एकेडेमीकी रञ्जना भट्टलाई २१–१२, २१–१७ ले तथा यू–१७ मा विराट ब्याडमिन्टन क्लबकी सीमा राजवंशीलाई २१–१०, २१–६ ले हराईन् । विजेताले १० हजार रुपैया नगद र उपविजेताले ७ हजार नगद पुरस्कार प्राप्त गरे ।  भेट्रान ४५ वर्ष माथिको फाइनलमा अन्नपूर्ण ब्याडमिन्टन क्लबका श्याम पराजुली र नवीनबाबु श्रेष्ठको जोडीले पुलिसका प्रेम चन्द र गणेश चन्दको जोडीलाई हराएको थियो । कम्युनिष्ट पार्टीका संस्थापक पुष्पलाल श्रेष्ठको सम्झनामा २०६६ सालमा सुरु र्याङकिङ प्रतियोगिता यसपल्ट भने खुला स्पर्धामा आयोजना भएको थियो ।  
