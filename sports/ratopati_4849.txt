जोकोभिच अन्तिम आठमा प्रवेश गर्न सफल

लण्डन – विम्बल्डन टेनिस च्याम्पियनसीपमा सर्वियाली खेलाडी नोभाक जोकोभिचले सोझो सेटमा जित निकाल्न सफल भएका छन् । जोकोभिचले एडरिन मान्नारिनोलाई चार सेटको खेलमा ६–२, ७–६ र ६–४ ले पराजीत गरे ।  वर्षाका कारण एक दिन पछाडि सरेको खेलमा जोकोभिचले जित हासिल गर्दै  अन्तिम आठको यात्रा तय गर्न सफल भएका छन् । दोस्रो वरीयता प्राप्त सर्बियाली खेलाडीलाई खेलका क्रममा सामान्य चोट लागेको थियो । यसक्रममा उनले चिकित्सकीय टाइम आउट मागे र दायाँ काँधमा उपचार गराएका थिए ।  यसअघि स्पेनिस राफेल नाडाल भने सोमबार पाँच सेटको कडा प्रतिस्पर्धात्मक खेलमा पराजित हुँदै विम्बल्डनबाट बाहिरिएका थिए । उनलाई लक्जेम्बर्गका जायल्स मुलरले चार घण्टा ४८ मिनेटमा ६–३, ६–४, ३–६, ४–६, १५–१३ ले हारको स्वाद चखाए । यस जितसँगै मुलर डिफेन्डिङ च्याम्पियन एन्डी मुर्रे र सातपल्टका विजेता रोजर फेडेररसँगै क्वाटरफाइनलमा पुग्न सफल भएका छन् ।महिला तर्फ चौधौं वरीयताकी गार्विन मुगुरुजाले भने सन् २०१५ की विम्बल्डन रनरअप स्भेट्लाना कुज्नेत्सोभालाई ६–३, ६–४ ले हराएर सेमिफाइनलको यात्रा तय गर्न सफल भएकी छिन् । गत वर्ष फ्रेन्च ओपन जितेकी मुगुरुजाले बिहीबार सेमिफाइनलमा प्रतिष्पर्धा गर्नेेछिन् ।   
