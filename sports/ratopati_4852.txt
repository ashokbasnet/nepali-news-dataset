शास्त्री भारतीय क्रिकेट टिमको प्रशिक्षकमा नियुक्त

नयाँ दिल्ली – रवि शास्त्री भारतीय क्रिकेट टिमको प्रशिक्षकमा नियुक्त भएका छन् । पूर्व तीव्र गतिका बलर जहीर खानलाई बलिङ प्रशिक्षक बनाईएको छ भने पूर्व कप्तान राहुल द्रविडलाई भने विदेश भ्रमणका क्रममा टेष्ट क्रिकेटका लागि ब्याट्सम्यान सल्लाहकार बनाइएको छ ।  पूर्व कप्तान शास्त्रीलाई प्रशिक्षक बनाइएर प्रशिक्षकको छनोटमा विराट कोहलीकै ईच्छालाई महत्व दिइएको स्पष्ट भएको छ । भारतीय क्रिकेट कन्ट्रोल बोर्ड (बीसीसीआई) का कार्यवाहक सचिव अमिताभ चौधरीका अनुसार मुख्य प्रशिक्षक शास्त्रीलाई २०१९ मा हुने विश्वकपसम्मका लागि नियुक्त गरिएको हो ।  सन् १९९३ मा भारतले पहिलो पटक वनडे विश्वकप जित्दा टिमका सदस्य शास्त्री पनि ट्रफी उचाल्ने कप्तान अपिल देवसँगै लर्डसको मैदानमा थिए । त्यसको दुई वर्षपछि सुनिल गवास्करको कप्तानीमा भारतले अष्ट्रेलियामा बेसन एण्ड हेजेज् वल्र्ड च्याम्पियनसीप जित्दा शास्त्री ‘च्याम्पियन अफ दि च्याम्पियन्स’ उपाधिको हकदार बन्न सफल भएका थिए ।  भारतको मुख्य प्रशिक्षक बन्नका लागि शास्त्रीले भारत पूर्व ब्याट्सम्यान वीरेन्द्र साहवाग र अष्ट्रेलियाका पूर्व क्रिकेटर टम मूडीलाई पछि पारेका छन् ।  
