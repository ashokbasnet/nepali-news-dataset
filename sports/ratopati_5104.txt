श्रीलंकाली क्रिकेट टिममा दुई नयाँ कप्तान

कोलम्बो – श्रीलंकाली क्रिकेट टिमका लागि दुई नयाँ कप्तानहरु नियुक्त गरिएको छ । कप्तान एन्जेलो म्याथ्युजले कमजोर मानिएको जिम्बावेसँग घरेलु सिरिज गुमाए पश्चात राजीनामा दिएका थिए ।  श्रीलंकाली क्रिकेट बोर्डका अनुसार दिनेश चन्डिमालाई टेस्ट टिमको अगुवाई र उपुल थारंगालाई सीमित ओभरको क्रिकेटमा कप्तानी गर्ने जिम्मेवारी प्रदान गरिएको छ ।  श्रीलंकाली बोर्डका थिलङगा सुमथिपालले भने, ‘म्याथ्युजले आफ्नो पदबाट राजीनामा दिएपछि अब हामी टिम निर्माणमा केन्द्रित हुन चाहन्छौं । यो नै हाम्रो लक्ष्य हो ।’  पछिल्लो समय श्रीलंकाली टिमले गरेको खराब प्रदर्शनको जिम्मेवारी आफनो काँधमा लिँदै म्याथ्युजले पदबाट राजीनामा दिएको बताएका छन् ।  ‘टिमको अवस्था कमजोर हुँदा नेतृत्व सम्हालिरहनु ठीक छैन । यतिबेला कप्तानी छोड्नु ठीक र उपयुक्त समय हो,’ म्याथुजले भने । बिना प्रशिक्षक सिरिजमा भाग लिएको श्रीलंकाले जिम्बावेसँग ३–२ ले सोमबार सकिएको वान डे सिरिजमा पराजय भोगेको थियो । 
