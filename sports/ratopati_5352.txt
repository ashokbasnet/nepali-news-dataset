पोर्चुगललाई हराउँदै इंग्ल्याण्डलाई युरो अन्डर १९ को उपाधि

जर्जिया – पोर्चुगलमाथि २–१ को जीत निकाल्दै इंग्ल्याण्डले युरोपियन अन्डर १९ च्याम्पियन्सीपको उपाधिमा कब्जा जमाएको छ ।यसअघि  प्रतियोगिताको दुईवटा फाइनलमा पुगेर पनि इंग्ल्याण्ड उपाधि हात पार्न असफल रहेको थियो ।जर्जियामा भएको फाइनलमा एस्टन भिल्लाका एसाह सुलिमानले इंग्ल्याण्डको युवा टोलीलाई अग्रता दिलाएका थिए । तर, छ मिनेट पछि नै चेल्सीका युवा खेलाडी डुजोन स्टर्लिङले आत्मघाती गोल गरेपछि पोर्चुगल खेलमा फर्किएको थियो ।त्यसपछि म्यान्चेस्टर सिटीका लुकास नेमेचाले गोल गर्दै इंग्ल्याण्डलाई विजयी बनाएका थिए ।फुलहामका तायो इडुनले दोस्रो पहेँलो कार्ड खाँदै मैदानबाट बाहिरिएपछि किथ डाउनिङको टोली अन्तिम ९ मिनेटका लागि १० खेलाडीमा सिमित भएको थियो ।इंग्ल्याण्डको युवा टोलीले पछिल्लो दुई महिनामा जितेको यो तेस्रो उपाधि हो । यसअघि इंग्ल्याण्डले अन्डर २० विश्वकप र टोउलोन प्रतियोगिता जितेको थियो । गत महिना युरोपिन अन्डर २१ प्रतियोगितामा इंग्ल्याण्ड सेमिफाइनलमा जर्मनीसँग पेनाल्टीमा पराजित भएको थियो ।
