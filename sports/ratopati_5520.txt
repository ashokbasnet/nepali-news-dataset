फेडेररलाई किर्तिमानी आठौँ विम्वेल्डन उपाधि

लण्डन – रोजर फेडेरर आठ पटक विम्वेल्डनको उपाधि जित्ने पहिलो खेलाडी बनेका छन् । क्रोएसियाका मारिन सिलिचलाई हराउँदै फेडेररले आफ्नो ग्राण्ड स्लाम उपाधिको संख्या १९ पुर्याएका छन् ।तेस्रो वरियताका फेडेररले सिलिचलाई ६–३, ६–१ र ६–४ को सोझो सेटमा पराजित गरेका हुन् । फेडेररको उत्कृष्ट खेल अगाडि निरिह देखिएका सिलिच दोस्रो सेटका दौरान रुनसमेत पुगेका थिए ।३५ वर्षीय फेडेररले एक घण्टा ४१ मिनेटमा खेल जित्दै सन् २०१२ पछि पहिलो पटक प्रतियोगिता जित्न सफल भए ।ओपन इरामा अल इंग्ल्याण्ड क्लबमा विजयी हुने उनी सबैभन्दा पाका खेलाडी पनि बनेका छन् ।विम्वेल्डन उपाधि जित्नमा फेडररले पिट सम्प्रास र विलियम रेनसलाई पछाडि छाडेका छन् । दुवै खेलाडीको सात वटा उपाधि रहेका छन् । फेडेरर अघि मार्टिना नाभ्राटिलोभा मात्र रहेकी छिन् उनले ९ पटक यो उपाधि जितेकी छिन् । फेडेररले यो वर्ष ३ मध्ये दुई वटा ग्राण्ड स्लाम उपाधि जित्न सफल भएका छन् ।  
