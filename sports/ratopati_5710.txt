महिला विश्वकप : पहिलो सेमिफाइनलमा इंग्ल्याण्डको सामना दक्षिण अफ्रिकासँग

लण्डन – महिला विश्वकपको पहिलो सेमिफाईनलमा इंग्ल्याण्डको सामना मंगलबार दक्षिण अफ्रिकासँग हुनेछ । दुवै टिम विश्व विजेता बन्ने सपना बोकेर मैदानमा उत्रिने छन् । पहिलो सेमिफाइनल इंग्ल्याण्डको काउन्टी मैदानमा हुनेछ । आफ्नो पहिलो म्याचमा भारतसँग हार वेहोरे पश्चात इंग्ल्याण्डले दक्षिण अफ्रिकालाई समूह चरणमा हराउन सफल भएको थियो ।  लिग म्याचमा इंग्ल्याण्डले लगातार ५ खेलमा आफ्नो वर्चस्व जमाउन सफल भएको थियो । त्यस्तै दक्षिण अफ्रिकाले लिगमा चारवटा जीत निकाल्नुका साथै दुई म्याचमा हारको सामना गर्नैु परेको थियो ।  एक खेल भने भारी वर्षाका कारण अवरुद्ध भएको थियो ।  दक्षिण अफ्रिका क्रिकेट टिमको सबैभन्दा राम्रो कुरा भनेको टिम यतिबेला सन्तुलित देखिएको छ । टिमका बलरहरु र ब्याट्सम्यानहरु दुबैले उत्कृष्ट प्रदर्शन दिइरहेका छन् ।  दक्षिण अफ्रिकाकी कप्तान तथा लेग स्पिनर डेन वान निएकेकसँग इंग्ल्याण्डले गर्नुपर्ने प्रतिष्पर्धा एउटा अप्ठ्यारो चुनौतीका रुपमा हुने छ । उनले अहिलेसम्म उक्त विश्वकपमा कुल १५ विकेट लिइसकेका छन् ।  त्यस्तै दक्षिण अफ्रिकाको मजबुत बलिङ आक्रमणले इंग्ल्याण्डकी टेमी बेयुमोन्टको ब्याटिङसगं सम्हालिएर खेल्नु पर्नेछ । उनले प्रतियोगितामा सबैभन्दा धेरै ३७२ रन बनाउन सफल भएकी छिन् । 
