श्रीलंकाको किर्तिमानी जीत

कोलम्बो – श्रीलंकाले जिम्बाव्वेविरुद्धको एकमात्र टेस्टको पाँचौ दिनमा ४ विकेटको नाटकीय जीत हासिल गरेको छ । ३८८ रनको विशाल योगफल पछ्याउँदै श्रीलंकाले नयाँ किर्तिमान पनि बनाउन सफल भएको हो । श्रीलंका वा एसियाको भूमिमा चौँथो इनिङमा यति ठूलो लक्ष्य पछ्याइएको यो पहिलो अवसर हो । योसँगै श्रीलंकाले जिम्बावेलाई आफूविरुद्ध पहिलो टेस्ट जीत हासिल गर्नबाट बञ्चित बनाएको छ । चौँथो दनको समाप्तिसम्म जिम्बावे ऐतिहासिक जीततर्फ अग्रसर रहेकोमा निरोशान डिकवेला र असेला गुणारत्नेबीचको १२१ रनको साझेदारीले सपना चकनाचुर बनाएको थियो । यही साझेदारी नै खेलमा निर्णायक बन्न पुग्यो । डिकवेलाले आफ्नो टेस्ट करियरकै सर्वाधिक ८१ रन बनाए भने गुनारत्नेले ७२ रन बनाए । अन्तिम दिन जीतका लागि २१८ रन आवश्यक रहेकोमा जिम्बावेका स्पीन बलर सिकन्दर राजा, सिन विलियम्स र ग्रेम क्रेमरले उत्कृष्ट बलिङ प्रदर्शन गरेका थिए । क्रेमरले खेलमा ९ विकेट लिए । उनीभन्दा धेरै रंगना हेराथले मात्र ११ विकेट लिएका थिए । जीतका लागि ६४ रन आवश्यक भएको बेला डिकवेला आउट हुन पुगेपनि गुणारत्ने र दुलरुवान परेराले श्रीलंकालाई जीत दिलाउन सफल भए । खेलमा गुणारत्ने प्लेयर अफ द म्याच चुनिए भने प्लेयर अफ द सिरिज हेराथको पोल्टामा पर्यो ।  
