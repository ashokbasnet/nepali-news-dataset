भ्रष्टाचार मामिलामा स्पेन फुटबल संघका अध्यक्ष पक्राउ

म्याड्रिड – भ्रष्टाचारको मामिलामा स्पेनिस फुटबल फेडरेसनका अध्यक्ष र उनका छोरा पक्राउ गरेको स्पेनको प्रहरीले जनाएको छ । समाचार एजेन्सीहरुका अनुसार एन्जल मारिया भिलार लोनाले आर्थिक अपचलन गरेको आरोपमा पक्राउ परेका हुन् । स्पेनका पूर्व राष्ट्रिय खेलाडीसमेत रहेका भिलार सन् १९८८ देखि संघको अध्यक्ष रहँदै आएका छन् । मंगलबार बिहान गरिएको धरपकडमा पक्राउ पर्ने भिलारका छोरा गोर्कासहित अन्य थुप्रै रहेका छन् । रोयटर्ससँग कुरा गर्दै स्पेनको सर्वोच्च अदालतले यस मामिलामा आफ्नो न्यायाधीस र भ्रष्टाचार विरोधी अभियोजकहरुले अध्ययन गरिरहेको बताएको छ । स्पेनका मिडियाहरुले अन्तर्राष्ट्रिय फुटबल खेलका दौरान फर्जी दस्तावेज पेस गरेर रकम हिनामिना गरेको पाइएको छ । यसबारे भिलार र उनका वकिलहरुले कुनै प्रतिक्रिया दिएका छैनन् ।
