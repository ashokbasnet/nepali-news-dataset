प्रेमिका गर्भवति भएको रोनाल्डोद्वारा पुष्टि

म्याड्रिड – केही दिन यता फुटबल स्टार क्रिस्टियानो रोनाल्डोको ट्रफीभन्दा पनि एउटा कुरा चाँडो बढिरहेको छ, त्यो हो उनको परिवार ।३२ वर्षीय स्टार खेलाडीले स्पेनिस पत्रिका एल मुन्डोसँग कुराकानी गर्दै प्रेमिका जर्जिना रोड्रिग्वेज गर्भवति भएको कुरा स्वीकार गरेका छन् ।थप अर्को सन्तान आउने समाचारबारे सोध्दा उनले आफू निकै खुसी भएको बताए ।जर्जिनाबाट उनको चौँथो सन्तान हुनेछ । केही दिनअघि मात्र उनी सरोगेट आमाबाट दुई सन्तानको पिता बनेका थिए । उनको यसअघि ६ वर्षीय छोरा रहेका छन् ।जर्जिना पनि गर्भवति रहेको कुरा धेरै समयदेखि चर्चा भइरहेको थियो । इन्सटाग्राम पोष्ट गरिएको तस्विरले त्यो खबरलाई झन् बढावा दिएको थियो ।रोनाल्डोले आफू परिवारसँग रहने भएको कारण रियल म्याड्रिडको अमेरिकाको टुरमा पनि सहभागी नहुने बताए ।  
