के नेयमार पीएसजी जाँदैछन् ?

बार्सिलोना – बार्सिलोनाका स्टार खेलाडी नेयमारले फ्रेन्च क्लब पेरिस सेन्ट जर्मेनको अफर स्वीकार गरेको ब्राजिलका मिडियाहरुले जनाएका छन् । पीएसजीले नेयमारको १९५ मिलियन पाउण्ड को रिलिज क्लज तिर्न तयार भएपछि नेयमार फ्रेन्च क्लब जान तयार भएका हुन् ।ब्राजिलको स्पोर्ट च्यानल एस्पोर्टे इन्टरेक्टिभोका अनुसार ब्राजिलका स्टार विश्व किर्तिमानी १९.५ करोड पाउण्डमा पीएजसी जान तयार भएका हुन् ।यद्यपि, क्लबले भने त्यति ठूलो रकम आफूहरु तिर्न तयार नभएको एलइक्युपेसँग बताएको छ ।सोमबार बार्सिलोनाको पत्रिका स्पोर्टले नेयमार क्लबमा लियो मेस्सी र लुइस सुवारेजको छाँयामा बस्नुपरेकोमा असन्तुष्ट रहेको खबर छापेपछि नेयमारले क्लब छाड्ने हल्ला फैलिएको हो ।बार्सिलोनाका नयाँ प्रशिक्षक अर्नेस्टो भाल्भेर्डेको पहिलो पत्रकार सम्मेलनमा क्लबका प्राविधिक सेक्रेटरी रोबर्ट फर्नान्डेजलाई नेयमारको अवस्थाबारे प्रश्न गर्दा उनले कुनै पनि क्लब नेयमारको रिलिज क्लज तिर्न तयार नहुने बताएका थिए । यसमा पनि धेरैले आशंका व्यक्त गरेका थिए । ‘क्लबले बेच्न चाहँदैन भन्दा पनि उनले कसैले किन्दैन,’ भनेपछि धेरै मिडियाहरुले अभिव्यक्तिको संकेत केलाएका थिए ।यता, पीएसजीले पनि आफूहरु नेयमारलाई किन्न अनिच्छुक रहेको भन्दा पनि नेयमारको रिलिज क्लज समस्या भएको आशयको अभिव्यक्ति बाहिर ल्याएको थियो ।
