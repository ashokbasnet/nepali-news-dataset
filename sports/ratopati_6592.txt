म्यान्चेस्टर सिटीद्वारा रियलका डिफेन्डर ड्यानिलोलाई अनुबन्ध

म्यान्चेस्टर – म्यान्चेस्टर सिटीले रियल म्याड्रिडका डिफेन्डर ड्यानिलोलाई २ करोड ६५ लाख पाउण्डमा अनुबन्ध गरेको छ । २६ वर्षीय ब्राजिलियन खेलाडीले प्रिमियर लिग क्लबसँग ५ वर्षको करार गरेका छन् । उनी हाल अमेरिकाको भ्रमणमा रहेको सिटीको टोलीसँग जोडिने छन् । ‘म निकै खुसी छु,’ ड्यानिलोले भने, ‘अन्य क्लबहरुबाट पनि अफरहरु आएका थिए तर, मेरो लक्ष्य भनेको पेप ग्वार्डिओलाका लागि खेल्नु थियो ।’ ‘सिटी पनि इच्छुक रहेको थाहा पाएपछि, म अब सिटीको खेलाडी बन्नेछु भन्ने थाहा थियो,’ उनले थपे । सिटीले बुधबार रियलको सामना गर्दा ड्यानिलोले डेब्यु गर्न सक्नेछन् । सन् २०१५ मा पोर्टोबाट रियल आएका ड्यानिलोले त्यसयता रियलका लागि १७ खेलमा मात्र शुरुवात गरेका छन् ।  ड्यानिलो डिफेन्सको दुवै दायाँ र बाँयाको साथै मिडफिल्डबाट पनि खेल्न सक्ने क्षमता राख्दछन् । २ वर्ष रियलमा रहँदा उनले ला लिगा, दुई च्याम्पियन्स लिग, युइएफए सुपर कप र फिफा वल्र्डकपको उपाधि जितेका थिए ।  
