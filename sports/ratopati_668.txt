आयोजक इंग्ल्याण्ड स्तब्ध, पाकिस्तान फाइनलमा

कार्डिफ – पाकिस्तानसँग ८ विकेटले स्तब्ध बन्दै आयोजक इंग्ल्याण्डको घरेलु मैदानमा च्याम्पियन्स ट्रफीको उपाधि जित्ने सपनामा पूर्णविराम लागेको छ ।ढिलो गतिको पिचमा पाकिस्तानको उत्कृष्ट बलिङ र फिल्डिङ अगाडि इंग्ल्याण्ड निरिह देखिएको थियो । ४९.५ ओभरमा अलआउट हुन पुगेको इंग्ल्याण्डले मात्र २११ रन बनाउन सक्यो ।जवाफमा पाकिस्तानले उक्त मध्यम लक्ष्य मात्र ३७.१ ओभरमा मात्र दुई विकेट गुमाएर पछ्यायो ।पाकिस्तानका ओपनरद्वय अजहर अली र फकार जामनले शतकीय साझेदारी गर्दै टोलीको जीत सुनिश्चित गरेका थिए । अजहरले ७६ तथा फकारले ५७ रनको योगदान दिए । त्यस्तै बाबर आजमले ३८ तथा मोहमद हफिजले ३१ रन बनाउँदै पाकिस्तानलाई सजिलै लक्ष्यको पार गराए ।यसअघि म्यान अफ द म्याच घोषित हसन अलीले ३ विकेट लिए पछि इंग्ल्याण्डको पारी थोरै रनमा समेटिन पुग्यो । त्यस्तै जुनैद खान र रुमान रइसले पनि २–२ विकेट लिए पछि इंग्ल्याण्डका ब्याटसम्यानले कहिले खुलेर खेल्न सकेनन् ।इंग्ल्याण्डका लागि जो रुटले सर्वाधिक ४६ तथा ओपनर जोनी ब्रेसटले ४३ रनको योगदान दिए ।अब पाकिस्तानले दोस्रो सेमिफाइनलमा भारत र बंगलादेशको खेलको विजेतासँग् आइतबार ओभलमा फाइनल खेल्नेछ ।
