विश्वकप छनौट : कप्तान सन्दीप फेरि नायक, नेपालद्वारा मलेसिया ५ विकेटले पराजित

काठमाडौँ – कप्तान सन्दीप लामिछानेको घातक बलिङको मद्दतले नेपालले मलेसियालाई ५ विकेटले पराजित गर्न सफल भएको छ । सिंगापुरमा जारी आइसीसी एसिया अन्डर १९ विश्वकप छनौट प्रतियोगितामा नेपालले चौँथौ जीत निकाल्न सफल भएको हो । ९० रनको झिनो लक्ष्य पाएको नेपालले मात्र २२.२ ओभरमा उक्त लक्ष्य भेट्याएको थियो । नेपालका लागि रोहित कुमार पौडेलले सर्वाधिक ३४ रनको योगदान दिए । उनले यसक्रममा ६ चौका हिर्काएका थिए । उनलाई दिपेन्द्रसिंह ऐरले १९ तथा ओपनर सन्दीप सुनारले १५ रन बनाएर साथ दिए । यसअघि, कप्तान सन्दीपले ७ विकेट लिएपछि मलेसिया ८९ रनमा अलआउट हुन पुगेको थियो । सन्दीपले ९.१ ओभर बलिङ गर्दै १ मेडनसहित मात्र १३ रन खर्चेर सात विकेट लिए । शहबाब आलमले २ विकेट लिए । मलेसियाका लागि ओपनर सायेद अजिजले ४६ रन बनाउनबाहेक अन्य कुनै ब्याटसम्यानले ठूलो योगदान दिन सकेनन् । जीतसँगै नेपालले विश्वकपमा छनौट हुने आशा कायम राखेको छ । नेपालले हालसम्म पाँचमध्ये चार खेल जितेको छ । नेपालले दुवैपटक मलेसिया र सिंगापुरलाई पराजित गर्न सफल रहेको छ भने एक मात्र खेलमा अफगानिस्तानसँग पराजित भएको छ ।  राउन्ड रोबिन लिगको आधारमा प्रतियोगिताको विजेता अर्को वर्ष न्युजिल्यान्डमा हुने आर्यसीसी यू–१९ विश्वकपमा छनोट हुनेछ । 
