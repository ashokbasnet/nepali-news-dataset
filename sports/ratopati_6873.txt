किर्तिमानी रकममा सिटीद्वारा मेन्डी अनुबन्ध, बने विश्वकै महंगा डिफेन्डर

म्यान्चेस्टर – म्यान्चेस्टर सिटीले मोनाकोका डिफेन्डर बेन्जेमान मेन्डीलाई ५ करोड २० लाख पाउण्डमा अनुबन्ध गरेको छ । योसँगै मेन्डी विश्वकै सबैभन्दा महंगो डिफेन्डर बनेका छन् ।२३ वर्षीय फ्रान्सका लेफ्ट ब्याकले सिटीसँग पाँच वर्षको करार अनुबन्ध गरेका छन् ।सिटीले यो सिजन अनुबन्ध गरेको मेन्डी पाँचौ खेलाडी हुन् । हालसम्म सिटीले २० करोड पाउण्डभन्दा बढी खर्च गरिसकेको छ ।‘उनी विश्वकै उत्कृष्ट फुल ब्याक हुन् । उनी हाम्रो नम्बर १ लक्ष्य थिए,’ क्लबका निर्देशक टिक्सिकी बर्गिरिस्टेनले भने ।गत सिजन मोनाकोका लागि ३४ खेल खेलेका मेन्डीले क्लबमा १७ वर्षपछि पहिलो लिग वान उपाधि दिलाउन महत्वपूर्ण भूमिका खेलेका थिए ।सिटीले यसअघि इंग्ल्याण्डका राइट ब्याक कायल वाकर (४ करोड ५० लाख पाउण्ड), पोर्चुगलका मिडफिल्डर बर्नान्डो सिल्भा (४ करोड ३० लाख पाउण्ड), ब्राजिलियन गोलकिपर एडर्सन मोरेज (३ करोड ५० लाख पाउण्ड) र रियल म्याड्रिडका डिफेन्डर ड्यानिलोलाई (२ करोड ६५ लाख पाउण्ड) मा अनुबन्ध गरिसकेको छ ।यता, क्लबले लेफ्ट ब्याक अलेक्सान्डर कोलारोभलाई ४५ लाख पाउण्डमा रोमालाई बेचेको छ ।
