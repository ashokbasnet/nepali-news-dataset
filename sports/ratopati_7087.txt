सातौं राष्ट्रिय गोजुरियोमा काठमाडौँको वर्चश्व

काठमाडौँ – सातौं राष्ट्रिय गोजुरियो कराते प्रतियोगितामा ९ स्वर्ण ८ रजत र १७ कांस्य पदककासाथ काठमाडौं टिमले वर्चस्व जमाउन सफल भएको छ ।  नेपाल गोजुरियो कराते डो संघद्वारा आयोजित प्रतियोगितामा ५ स्वर्ण, ४ रजत र ५ कांस्य जितेको सिन्धुपाल्चोकले भने दोश्रो स्थानमा चिक्त बुझाउनु परेको छ । तेश्रो स्थानको बाग्लुङले ४ स्वर्ण, ५ रजत र ५ कांस्यको जित पायो ।  काठमाडौंका लागि पुरुषतर्फको खुला तौल समुहमा विजयी तामाङ, सिनियर ६० केजीमा रमेश तामाङ, तथा जुनियर ५५ केजीमा सागर घलान, र जुनियर ४५ केजीमा लाक्पा दोर्जे घलानले स्वर्ण पदक हात पारे । त्रिपुरेश्वरस्थित राष्ट्रिय खेलकुद परिषद्को कभर्डहलमा भएको प्रतियोगिताको महिलातर्फ सिनियर खुलामा सिम्रन घले गुरुङ, जुनियर ५० केजीमा आरती तामाङ तथा जुनियर ४५ केजीमा रेश्मा तामाङले काठमाडौंलाई स्वर्ण जिते ।  विजेतालाई राष्ट्रिय खेलकुद परिषद्का उपाध्यक्ष लामा टेन्डी शेर्पा, गोजुरियो संघका महासचिव बिआर मित्र, जापान गोजुरियो कराते डो केन्वाकाई नेपाल संघका वरिष्ठ उपाध्यक्ष एवं प्रमुख प्रशिक्षक विसनसिंह खड्का, गोजुरियो संघका सचिव एवं प्रतियोगिता संयोजक सानुबाबु गिरीलगायतले पुरस्कार वितरण गरेका थिए । दुई दिने प्रतियोगितामा २३ जिल्लाका ३ सय ५० खेलाडीले विभिन्न ४८ स्पर्धामा भाग लिएका  थिए ।   
