स्पेनिस पत्रिकाको दाबी : किर्तिमानी रकममा एम्बापे रियल भित्रिदै

म्याड्रिड - रियल म्याड्रिडले किर्तिमानी रकममा फ्रेन्च क्लब मोनाकोका युवा खेलाडी कायलिन एमबाप्पेलाई भित्र्याउने गरी सहमति भएको स्पेनिस पत्रिकाले जनाएका छन् ।म्याड्रिडको पत्रिका मार्काका अनुसार १८ करोड युरोमा फ्रान्सका १८ वर्षीय खेलाडीलाई सान्टियागो बेर्नाबेउ भित्र्याउन लागिएको हो । एम्बाप्पेलाई छिट्टै ६ वर्षको लागी अनुबन्धित गरिने समाचारमा उल्लेख छ । दुई क्लब र खेलाडिबीच स्थानान्तरणको सहमति भएको जानकारी मार्काले दिएपनि फ्रान्सका पत्रिका पेरिसियन र माटिनमा भने मोनाकोले रियलसँग त्यस्तो कुनै सम्झौता नभएको बताएको उल्लेख छ ।यता मार्काले भने सुरुमा १५ देखि १६ करोड तिर्न तयार भएपनि रियलद्धारा थप २ देखि ३ करोड खर्चन तयार भएको कुरामा जोड दिएको छ ।पछिल्लो वर्ष म्यानचेष्टर युनाईटेडले पाउलो पोग्बाका लागी युभेन्टस्लाई तिरेको रकम हालसम्म किर्तिमानको रुपमा रहेको छ । युनाईटेडले गत सिजन १० करोड ५० लाख युरोमा पोग्बालाई ओल्ड ट्राफोडमा अनुबन्ध गरेको थियो । हालैमात्र रियलले एम्बाप्पेको लागि रकम जम्मा गर्न अल्भारो मोराटालाई चेल्सीलाई बेचेको थियो ।यता, गोलडटकमले भने इंग्ल्सि क्लब म्यान्चेस्टर सिटीले एम्बापेलाई भित्र्याउन किर्तिमानी रकम खर्चन तयार रहेको समाचार प्रकाशित गरेको छ । 
