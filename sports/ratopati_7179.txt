नेयमारको गोलको मद्दतले बार्सिलोनाद्वारा युनाइटेड पराजित

मेरील्याण्ड – नेयमारले फेरि एकपटक आफू विश्वकै महँगो खेलाडी बन्नको लागि सही दाबेदार भएको पुष्टि गरेका छन् । बिहिबार बिहान बार्सिलोनालाई म्यान्चेस्टर युनाइटेडविरुद्ध जीत दिलाउन नेयमारले महत्वपूर्ण भूमिका खेल्दै त्यसको औचित्यको पुष्टि गरेका हुन् ।यतिबेला नेयमारलाई विश्वकिर्तिमानी २२.२ करोड युरोमा पेरिस सेन्ट जर्मेनले अनुबन्ध गर्ने चर्चा चलिरहेको छ । नेयमारको एक मात्र गोलको मद्दतले बार्सिलोनाले प्रिसिजन खेलाइने इन्टरनेसनल च्याम्पियन्स कपमा इंग्ल्सि क्लबलाई हराउन सफल रह्यो । पछिल्ला २ खेलमा नेयमारको यो तेस्रो गोल हो ।मेरील्याण्डको फेडएक्स फिल्डमा भएको खेलमा युनाइटेडले प्रि–सिजन टुरमा पहिलो हारको स्वाद चाख्न बाध्य बन्यो ।नेयमार र लियोनेल मेस्सीले पहिलो हाफमा उत्कृष्ट प्रदर्शन गरेका थिए । एन्टोनियो भ्यालेन्सिाबाट बल खोस्दै खेलको ३१ औँ मिनेटमा नेयमारले निर्णायक गोल गरे ।नयाँ प्रशिक्षक अर्नेस्टो भाल्भर्डेको नेतृत्वमा बार्साको लगातार दोस्रो जीत हो । यसअघि, बार्सिलोनाले युभेन्टसलाई २–१ गोलले हराएको थियो ।उता, युभेन्टसले पनि क्लाउडियो मार्चिसियोको दुई गोलको मद्दतले पेरिस सेन्ट जर्मेनलाई रोमाञ्चक खेलमा ३–२ को गोलअन्तरले हराएको छ ।इन्टरनेसनल च्याम्पियन्स कप अन्तर्गतको खेलको पहिलो हाफको अन्त्यमा गोन्जालो हिग्वाइनले गोल गर्दै युभेन्टसलाई अग्रता दिलाएका थिए ।तर, दोस्रो हाफको शुरुवातसँगै एन्जल डि मारियाको पासमा गोन्कालो गुइडेजले खेल बराबरी गरे । मार्चिसियोले खेलको ६२ औँ मिनेटमा गोलगर्दै इटालियन च्याम्पियनलाई पुनः अग्रता दिलाए पनि ह्याभियर पास्टोरेले गोल गर्दै खेल बराबरीमा ल्याए ।खेलमा ८९ औँ मिनेटमा पेनाल्टीमा मार्चिसियोले पुनः गोल गर्दै युभेन्टसलाई जीत दिलाए ।  
