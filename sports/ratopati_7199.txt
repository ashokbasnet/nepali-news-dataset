सिटीसँग रियलको लज्जासपद पराजय

क्यालिफोर्निया – स्पेनिस तथा युरोपियन च्याम्पियन रियल म्याड्रिड इंग्ल्सि क्लब म्यान्चेस्टरसँग ४–१ गोलअन्तरले पराजित भएको छ ।इन्टरनेसनल च्याम्पियन्स कप अन्तरगत अमेरिकाको लस एन्जलिस शहरमा भएको खेलमा सिटीले रियलमाथि सहज जित निकालेको हो ।प्रिसिजन टुरमा रियलको यो दोस्रो हार हो । यसअघि रियल म्यान्चेस्टर युनाइटेडसँग पेनाल्टीमा पराजित भएको थियो ।पहिलो हाफ गोलरहित बारबरीमा सकिएपछि दोस्रो हाफको शुरुवातसँगै सिटीले रियलमाथि गोलको वर्षा गरेको थियो ।निकालास ओटामेन्टी, राहिम स्टर्लिङ, जोन स्टोन्स र ब्राहिम डियाजले सिटीका लागि गोल गरे । सिटीका तीनवटा गोलमा केभिन डि ब्रयुनले महत्वपूर्ण भूमिका खेलेका थिए ।खेलको अन्त्यमा रियलका युवा खेलाडी ओस्कारले ३० यार्ड टाढाबाट उत्कृष्ट गोल गर्दै सिटीलाई क्लिन सिटबाट भने बञ्चित गरे ।खेलमा रियलबाट सिटी पुगेका डिफेन्डर ड्यानिलोले डेब्यु गरेका थिए ।  
