को हुन् युनाइटेडले भित्र्याएका युवा डिफेन्डर ?

म्यान्चेस्टर – इंग्लिस क्लब म्यान्चेस्टर युनाइटेडले बेनफिकाबाट युवा डिफेन्डर भिक्टर लिन्डेलफलाई अनुबन्ध गरेको घोषणा गरेको छ ।  २२ वर्षीय स्वीडिस डिफेन्डरलाई भित्र्याउन क्लबले करिब ४ करोड पाउण्ड तिरेको बताइएको छ । २० पटककको इंग्लिस च्याम्पियन रहेको युनाइटेडले शनिबार लिन्डेलफको क्लबसँग स्थान्तान्रणको लागि सहमति गरेको थियो । बुधबार लिन्डेलफले युनाइटेडमा मेडिकल पास गर्दै चार वर्षको करारमा हस्ताक्षर गरेका थिए । यस सिजन युनाइटेडले क्लबमा भित्र्याएको खेलाडीमा उनी पहिलो खेलाडी हुन् । अनुबन्ध गरेपछि विज्ञप्ति जारी गर्दै प्रशिक्षक जोसे मोरिन्होले लिन्डेलफ निकै प्रतिभाशाली युवा खेलाडी भएको र युनाइटेडमा उनको भविष्य उज्जवल भएको बताएका छन् । टोलीमा विकल्प र अझै प्रतिभाशाली खेलाडीहरुको आवश्यकताको अनुभव गरी उनलाई अनुबन्ध गरिएको हो ।’ करारपछि लिन्डेलफले आफू युनाइटेडसँग आबद्ध हुन पाउँदा निकै उत्साहित भएको बताए । ‘मैले बेनफिकामा रहँदा धेरै कुरा सिकेको छु । अब प्रिमियर लिगमा जोसे मोरिन्होका लागि खेल्न आतुर छु । म टोलीलाई अझ धेरै ट्रफी जित्न सहयोग गर्न चाहन्छु,’ उनले भने । युनाइटेडले शुरुमा ३.०९ करोड पाउण्ड तिर्नेछ भने बाँकी रकम केही लक्ष्य पूरा भएपछि तिर्नेछ । युवा करियर आफ्नो घरेलु क्लब भास्टेरासमा बिताएका लिन्डेलफ सन् २०१२ मा बेनफिकासँग आबद्ध भएका थिए । त्यसयता लिजबनको क्लबका लागि उनले ७३ खेल खेलेका छन् ।  स्वीडेनको राष्ट्रिय टोलीका लागि पनि उनले १२ खेल खेलिसकेका छन् । उनले प्रिमियरा लिगाको तीनवटा उपाधि तथा दुई नेसनल कप, एक लिग कप र पर्चुगिज सुपर कप पनि जितेका छन् । सन् २०१६ पछि युनाइटेडमा मोरिन्होले पाँच खेलाडी भित्र्याएका छन् । लिन्डेलफअघि मोरिन्होले एरिक बेली, ज्लाटान इब्राहिमोविच, हेनरिक मिखेतारियन र पाउल पोग्बा युनाइटेडमा अनुबन्ध गरेका थिए ।  
