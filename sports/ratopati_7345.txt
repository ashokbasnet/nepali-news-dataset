जिदानको ‘ग्रीन सिग्नल’ पछि बेललाई अनुबन्ध गर्न युनाइटेलाई आशा

म्यान्चेस्टर – रियल म्याड्रिडले गेराथ बेललाई बेच्नेबारे नयाँ संकेत गरेपछि लामो समयदेखि अनुबन्ध गर्ने प्रयास गरिरहेको म्यान्चेस्टर युनाइटेड उत्साहित बनेको छ ।युनाइटेडले बेललाई धेरै अघिदेखि नै अनुबन्ध गर्ने प्रयास गरिरहेको छ । बेलले स्पर्ससँग अनुबन्ध गर्न अघि युनाइटेडले बेललाई सन् २००७ मा नै अनुबन्ध गर्ने प्रयास गरेको थियो । चार वर्षअघि रियल म्याड्रिडबाट ‘हाइज्याक’ गर्ने युनाइटेडको अर्को प्रयास पनि असफल भएको थियो ।अहिले फेरि प्रशिक्षक जिनेदिन जिदानले २८ वर्षीय खेलाडी यो सिजन रियलमा रहने वा नरहने कुराको ग्यारेन्टी नभएको बताएपछि युनाइटेडले फेरि नयाँ प्रयास गर्न लागेको बेलायती मिडिया टेलिग्राफले जनाएको छ ।रियलले यतिबेला फ्रान्सका स्ट्राकर कायलिन एमबापेलाई मोनाकोबाट अनुबन्ध गर्ने प्रयास गरिरहेको छ । यसका लागि रियलले विश्वकिर्तिमानी १६.१ करोड पाउण्ड खर्च गर्न तयार रहेको बताइएको छ ।  उनलाई टिममा स्थान बनाउनका लागि रियलको चर्चित ‘बिबिसी’ फरवार्ड लाइनमध्ये एक जना बेच्ने चर्चा यसअघि नै चल्दै आएको थियो ।बेलअघि करिम बेन्जेमा र क्रिस्टियानो रोनाल्डोले क्लब छाड्ने चर्चा चलेपनि तीनमध्ये गत सिजनको खेल हेर्दा बेलको निरन्तर चोट र इस्कोलाई टिममा स्थान दिन यतिबेला उनीनै बेच्नका लागि उपयुक्त पात्र देखिएका छन् । त्यसमा पनि युरोपियन च्याम्पियनले एमबापेलाई किन्न अझ पैसा जम्मा गर्नुपर्ने समाचारहरु पनि आएका छन् । रियलले यसअघि ट्रान्सफरबाट ९ करोड पाउण्ड जम्मा गरिसकेको छ ।उता, युनाइटेडले इन्टर मिलानसँग क्रोएसियाका विंगर इभान पेरिसियासलाई भित्र्याउन पनि छलफल गरिरहेको छ । प्रशिक्षक जोसे मोरिन्होले युनाइटेडले अझै दुई खेलाडी किन्ने बतउँदै आएका छन् ।  युनाइटेडले यसअघि नै बार्सिलोनाका नेयमारलाई अनुबन्ध गर्न पेरिस सेन्ट जर्मेनसँग प्रतिस्पर्धा नगर्ने निर्णय गरिसकेको छ ।सर्बियाका मिडफिल्डर नेमान्जा म्याटिच चेल्सीबाट युनाइटेड लगभग पक्का जस्तै रहेकोमा मोरिन्होको प्राथमिकतामा अब एक विश्वस्तरीय स्टार विंगर रहेको छ । मोरिन्होले भन्दै आएको स्टार क्वालिटीको कमी बेलले पूरा गर्ने टेलिग्राफले जनाएको छ ।  
