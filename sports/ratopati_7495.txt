बार्सिलोनाको प्रशिक्षणमा आफ्नै समकक्षीसँग भिडे नेयमार

मियामी – क्लब छाड्ने चर्चा चलिरहेको बेला बार्सिलोनाका स्टार नेयमारले प्रशिक्षणका दौरान आफ्ना समकक्षीसँग मैदानमा झगडा गरिरहेको भिडियो बाहिरिएको छ । स्प्लास न्युजले सार्वजनिक गरेको भिडियोमा ब्राजिलियन फरवार्ड पोर्चुगलका नेल्सन सेमेडोसँग हात हालाहाल गरिरहेको देख्न सकिन्छ । अमेरिकाको मियामी सहरमा बार्सिलोनाको प्रशिक्षणको दौरान झगडा गरेका थिए । सेमेडो हालैमात्र बेन्फिकाबाट बार्सिलोनासँग अनुबन्ध भएका हुन् । झगडा शुरु हुने बित्तिकै बार्सिलोनाका अर्का खेलाडी ह्याभियर मास्चेरानोले दुई जनालाई छुट्याएका थिए । भिडियोमा सेमेडो झगडा गर्नबाट तर्किरहेको देखिएको छ भने नेयमार उनीमाथि निरन्तर जाइलागेको देखिन्छ । एकपटक छुट्याएपछि पुनः झगडा गर्न तम्सिएका नेयमारलाई सर्जियो बुस्केटले समातेर रोकेका थिए । त्यसपछि आफ्नो ट्रेनिङ भेस्ट च्यातेर बललाई हिर्काउँदै नेयमारले मैदान छाडेको भिडियोमा देखिएको छ । यो घटनाले २५ वर्षीय खेलाडीले क्लब छाड्ने हल्लामा झन् घ्यु थप्ने काम गरेको छ । नेयमारलाई लिग वान क्लब पेरिस सेन्ट जर्मेनले २२.२ करोड युरोमा अनुबन्ध गर्ने चर्चा चलिरहेको छ । बार्सिलोनाले भने यो चर्चा गलत भएको बताउँदै आइरहेको छ । नेयमारले यस विषयमा कुनै प्रतिक्रिया नदिएका कारण उनले क्लब छाडेर जाने चर्चा झनै चुलिएर गएको छ ।
