आल्भेस नायक बन्दा पीएसजीलाई ट्रफी अफ च्याम्पियन्सको उपाधि

मोरक्को – आफ्नो पहिलो प्रतिस्पर्धात्मक डेब्युमा नै उत्कृष्ट प्रदर्शन गर्दै ड्यानी आल्भेसले पेरिस सेन्ट जर्मेनलाई ट्रफी डेस च्याम्पियन्सको उपाधि दिलाएका छन् । एक गोलले पछि परेको स्थिति उल्टाउँदै पीएसजीले लिग वान च्याम्पियन मोनाकोविरुद्ध २–१ को जीत निकालेको हो । पीएसजीले यतिबेला ब्राजिलका अर्का स्टार नेयमारलाई क्लबमा भित्र्याउने प्रयास गरिरहेको बेला उनको समकक्षी आल्भेसले मोरक्कोमा भएको खेलमा दमदार उपस्थिति देखाएका हुन् । युभेन्टसबाट फ्रि ट्रान्सफरमा पीएसजी आएका ३४ वर्षीय खेलाडीले दोस्रो हाफको शुरुवातमा नै फ्रिकिकबाट गोल गर्दै पीएसजीका लागि बराबरी गोल गरे । यसअघि, जिब्रिल सिडिबेको गोलको मद्दतले मोनाकोले पहिलो हाफमा अग्रता लिएको थियो । त्यसपछि आल्भेसकै क्रसमा एड्रियन राबियोटले गोल गर्दै पीएसजीलाई लगातार पाँचौ ट्रफी डेस च्याम्पियन्सको उपाधि दिलाए । रियल म्याड्रिडले भित्र्याउन खोजिरहेका फ्रान्सका युवा खेलाडी कायलिन एमबापेले खेल अवधि भर उत्कृष्ट प्रदर्शन गरे । उनले खेलको पाँचौ मिनेटमा नै गोल गरेपनि त्यसलाई अफसाइड भन्दै दिइएन । खेलको अन्त्यतिर मोनाकोले ह्याण्डबलका लागि पेनाल्टीको अपिल गरेपनि त्यसलाई पनि रेफ्रीले खारेज गरिदिएका थिए ।  
