टेबलटेनिसमा विकिन र मेलिनालाई स्वर्ण

काठमाडौँ – श्रृजना ज्ञान सागरका विकिन पोखरेल, न्युटनका सक्षम पाण्डे र फेरील्यान्डकी मेलिना मानन्धरले शनिबार दोश्रो ओप्स अन्तरविद्यालय टेबलटेनिस प्रतियोगितामा स्वर्ण जित्न सफल भएका छन् ।  विकिन सिनियर ब्वाइज, सक्षम जुनियर छात्र र मेलिना खुला छात्रामा विजेता बने । अर्गनाइजेसन अफ प्राइभेट स्कुल (ओप्स)को आयोजना तथा पुष्पकुञ्ज हाइ स्कुलको संयोजनमा भएको प्रतियोगिताको सिनियर छात्र फाइनलमा विकिनले राजन मेमोरियलका अनुप नेपाललाई १२–१०, ११–६ र ११–६ को सोझो सेटमा पराजित गरे । हिमरश्मीका अश्विन अधिकारी र सेबका रेजिल गुरुङ संयुक्त रुपमा तेश्रो भए ।  सामाखुशीको मित्रनगरस्थित पुष्पकुञ्जमा भएको प्रतियोगिताको जुनियर ब्वाइज फाइनलमा सक्षमले श्रृजना ज्ञान सागरका प्रवीण सापकोटालाई ६–११, ११–५, ११–१३, ११–३ र ११–६ को सेटमा हराए । पुष्पकुञ्जका प्रतीक सुब्बा र जीसीएका प्रवीण भुसाल तेश्रो बने । खुला छात्राको उपाधि भिडन्तमा मेलिनाले ज्ञान मन्दिरकी रविना खत्रीको चुनौती १२–१०, ११–९ र ११–५ को सीधा सेटमा समाप्त पारिन् ।  युटनकी विनिशा केसी र श्रृजना ज्ञान सागरकी प्रेमकुमारी तामाङले तेश्रो स्थानमा चित्त बुझाए । समग्रमा श्रृजना ज्ञान सागर टिम च्याम्पियन बन्यो । श्रृजना ज्ञान सागरले तीन स्पर्धा समावेश प्रतियोगितामा समान १ स्वर्ण, १ रजत र १ काँस्य जित्यो ।  विजेतालाई प्याब्सन प्रदेश नं. ३ का अध्यक्ष थकिनकुमार गुरुङ, ओप्सका अध्यक्ष लोकेन्द्रबहादुर खड्का, पुष्पकुञ्जका संस्थापक प्रिन्सिपल एवं प्रतियोगिता संयोजक एकबहादुर आले, ओप्सका सचिव शिवप्रसाद अर्याल, त्रिभूवन विश्वविद्यालयका उप प्राध्यापक शैलेन्द्र चिलवाल र ओप्सका ईसीए कोओर्डिनेटर राजेन्द्र कडरियाले एक कार्यक्रमबीच पुरस्कृत गरे ।  एकदिने प्रतियोगितामा ओप्समा आबद्ध विभिन्न १८ विद्यालयका ४७ खेलाडीले ३ स्पर्धामा प्रतिस्पर्धा गरेका थिए ।    
