संकटमा धोनी र युवराजको भविष्य

नयाँ दिल्ली । भारतीय क्रिकेट टिमका दिग्गज खेलाडीहरु महेन्द्र सिहं धोनी र युवराज सिहंले २०१९को विश्वकपमा सहभागिता जनाउने विषयमा विभिन्न प्रश्नहरु उठिरहेका थिए । तर, यस विषयमा अहिलेसम्म बिसिसिआई र छनोटकर्तामध्ये कसैले पनि केही प्रतिकृया जनाएका थिएनन् । अहिले आएर मुख्य छनोटकर्ता एमएसके प्रसादले यस विषयमा प्रतिक्रिया दिएका छन् । प्रसाद भन्छन्, ‘सबैलाई थाहा छ कि यस विषयमा कतिखेर फैसला गरिने छ र कुन खेलाडीले टिमको क्षमता बढाउन सक्छ ।’यसबारे अचानक कुनै फैसला नलिने बताउँदै प्रसादले आफुसँग उत्तराधिकारीहरुको सूची तयार भएको र उत्कृष्ट ब्याट्सम्यानहरुको लागी ६–७ वटा विकल्प रहेको जानकारी पनि दिए । उनी भन्छन्, ‘हामीसँग हरेक स्लटका लागी एउटा स्पष्ट उत्तराधिकारी तयार गर्ने योजना छ ।’आईपीएल जस्तो प्रतियोगिताका कारण खेलाडीहरु आर्थिक रुपले अधिक सुरक्षित महसुस गर्न थालेको प्रसाद बताउँछन् । राहुल द्रविडको निगरानीमा भारतीय टिमको भविष्य सुरक्षित भएको दाबी पनि प्रसादले गरेका छन् । २०१९ विश्वकपको बारेमा बोल्दै प्रसादले भने, ‘हामीले अहिल्यैदेखि योजनाहरु बनाउन सुरु गरिसक्यौँ । यही कारण हामीलाई च्याम्पियन्स ट्रफी फाइदाजनक साबित भयो । टिममा अझै केही कमजोरी भएपनि १८–२० महिनामा सुधार्ने प्रतिबद्धता समेत उनले व्यक्त गरे । खेलाडिलाई पर्याप्त मौका दिएर मात्रै विश्वकप टिममा सामेल गराइने पनि प्रसादले बताए ।   
