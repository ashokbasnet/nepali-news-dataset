नेयमार बार्सिलोना छोड्ने पक्का, क्लबले दियो अनुमति

बार्सिलोना – बार्सिलोनाका फरवार्ड नेयमारलाई क्लबले छाडेर जान अनुमति दिएको छ । ब्राजिलियन अन्तर्राष्ट्रिय खेलाडीले बुधबार प्रशिक्षणका दौरान आफ्ना समकक्षीलाई आफूले स्पेनिस क्लब छाड्ने कुरा बताएका थिए ।त्यसपछि उनलाई बार्साका प्रशिक्षक अर्नेस्टो भाल्भार्डेले प्रशिक्षण नगर्ने अनुमति दिनुका साथै आफ्नो भविष्यबारे सोच्न भनेका थिए । २५ वर्षीय खेलाडीको रिलिज क्लज २२.२ करोड युरोको रहेको छ जसलाई फ्रेन्च क्लब पेरिस सेन्ट जर्मेन तिर्न तयार रहेको छ ।दुई दिनअघि मात्र पीएसजीले नेयमारलाई अनुबन्ध गरे बार्सिलोनाले आर्थिक अनुशासनको अनुसन्धानको अपिल गर्ने समाचार बाहिर आएको थियो ।नेयमार ब्राजिलियन क्लब सान्तोषबाट सन् २०१३ मा ४.८६ करोड पाउण्डमा बर्सिलोना भित्रिएका थिए । त्यसपछि सन् २०१६ मा उनले २४ पटकको स्पेनिस च्याम्पियनसँग ५ वर्षको नयाँ करार गरेका थिए ।बुधबार मात्र नेयमारका प्रतिनिधि वाग्नर रिबेरियोले आफू पेरिसमा भएको बताएका थिए ।नेयमारले क्लब छाड्ने हल्ला केही हप्तादेखि चल्दै आएपनि बार्सिलोनाका अध्यक्ष जोसेप मारियाले भने उनी क्लबमा नै रहने बताउँदै आएका थिए ।ब्राजिलियन खेलाडीले बार्सिलोनाका लागि १०५ गोल गरेका छन् । क्लबमा रहँदा उनले २ वटा लिग उपाधि, ३ कोपा डेल रे तथा एक च्याम्पियन्स लिगको उपाधि जितेका छन् । 
