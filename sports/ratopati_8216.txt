नेयमार बिनाको बार्सा : सडकमा गद्दारको पोस्टर, क्याम्प नाउमा नेयमार बिनाको पोस्टर

बार्सिलोना । बार्सिलोनाको चर्चित फरवार्ड लाइन ‘एमएसएन’ सँग ला लिगाका मात्र नभई विश्वकै दिग्गज फुटबल क्लबहरु त्रसित हुन्थे । लियोनेल मेस्सी, लुइस सुवारेज र नेयमारको आक्रमक खेल र गोलको वर्षासँगे बार्सिलोना पछिल्ला सिजनहरुमा विभिन्न उपाधिहरु हात पार्न सफल हुँदै आइरहेको थियो ।तर, यस सिजनबाट यो सहकार्य अन्त्य भएको छ । नेयमार अब क्याम्प नाउ छाडेर लिग वान क्लब पेरिस सेन्ट जर्मेन जाँदै छन् । उनले बुधबार मात्र आफ्ना समकक्षीहरुसँग बिदा मागिसकेका छन् ।मिडिया रिपोर्टहरुको आधारमा पीएसजीले नेयमारलाई अनुबन्ध गर्न बार्सिलोनालाई विश्व किर्तिमानी १९.८ करोड पाउण्ड खर्च गर्दैछ । उनले क्लबसँग ५ वर्षका लागि अनुबन्ध गर्ने छन् जसअनुसार उनले कर कट्टा गरेपछि हप्ताको ५ लाख ९६ हजार पाउण्ड आम्दानी गर्ने छन् । समग्रमा हेर्दा पीएसजीले नेयमारलाई अनुबन्ध गर्नु ३९.८ करोड पाउण्ड खर्च गर्नुपर्ने देखिन्छ । नेयमारले पोर्टो पुगेर क्लबका लागि मेडिकलसमेत गरिसकेका छन् ।पोस्टर हटाइयो यता, बार्सिलोनाले भने नेयमार बिनाको जीवनको अभ्यास शुरु गरिसकेको छ । नेयमारले क्लब छाड्छु भन्ने जानकारी दिएपछि क्लबले क्याम्प नाउका भित्ताहरुबाट नेयमारको पोस्टर हटाउन थालिसकेको छ । बार्सिलोनाका कर्मचारीहरुले नेयमार भएको पोस्टरहरु हटाउँदै गरेको देखिएको थियो ।नेयमारबिरोधी पोस्टर बार्सिलोनामा रहँदा नेयमार क्लबका सबै समर्थकका प्यारो थिए । उनी मेस्सी पछाडि बार्सिलोनाका उत्कृष्ट खेलाडी थिए । तर, अहिले उनको क्लब छाड्ने निर्णयसँगै हिरोबाट उनी भिलेन बनेका छन् । समर्थकहरुको आँखामा उनी पैसामा बिकेका छन्, जुन बार्सिलोना क्लबको ‘सिद्धान्त’ विपरित भएको उनीहरु मान्छन् । त्यही भएर बार्सिलोनाको सडकमा उनलाई अपराधीजस्तै बनाएर वान्टेड र गद्दार जस्ता पोस्टरहरु छ्याप्छाप्ती भएका छन् । नेयमारको स्थानान्तरणबाट क्लबले धेरै रकम कमाउने भएपनि समर्थकको आँखाबाट यो प्रकरण त्यति सहजै स्वीकार्य देखिने छाँटकाँट देखिएको छैन ।     
