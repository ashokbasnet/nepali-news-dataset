शिद्धगुफा युवा क्लबले जित्यो एक लाख रुपैयाँ राशीको तेस्रो डुम्रे कप

तनहुँ- तनहुँको डुम्रेमा भएको तेस्रो डुम्रे कप सेभेन ए साईड नक आउट खुला फुटबल प्रतियोगिता उपाधी शिद्धगुफा युवा क्लबले जितेको छ । फाइनल खेलमा शिद्धगुफा युवा क्लबले सामाना युवा क्लबलाई २-० गोल अन्तरले हराउन सफल भएको हो।        मंगलबार भएको सामना युवा क्लब तुरतुरे र अजम्बरी युवा क्लबको पहिलो सेमिफाइनल खेलमा निर्धारित समयमा दुबै तर्फबाट गोल हुन नसकेपछि खेल ट्राइब्रेकरमा धकेलिएको थियो । ट्राइब्रेकरमा सामना युवा क्लबले अजम्बरीलाई ३-२ गोल अन्तरले पराजित गरि फाईनलमा प्रवेश गरेको थियो भने दोस्रो सेमिफाइल खेलमा शिद्धगुफा युवा क्लब विजयी भएको थियो। शिद्धगुफाले हरमटारी युवा क्लब गोरखालाई १-० गोल अन्तरले पराजित गर्दै फाइनल पुगेको थियो। बुधबार सामना युवा क्लब तुरतुरे र शिद्धगुफा युवा क्लब बिमलनगर बीच भएको फाइनल खेलमा शिद्धगुफा युवा क्लब बिजयी भएको संयोजक दिक्पाल श्रेष्ठले बताए ।      बिजेता शिद्धगुफा युवा क्लब लाई नगद १ लाख १ हजार रुपैया र उपबिजेता सामाना युवा क्लबलाई नगद ५१ हजार सहित मेडल, ट्रफी र प्रमाणपत्र प्रदान गरिएको थियो । प्रतियोगिताका विजेता र उपविजेता लाई भानु नगरपालिकाका प्रमुख उदयराज गौलीले पुरस्कार प्रदान गरेका थिए । डुम्रे सांस्कृतिक युवा परिवारको आयोजनामा भएको प्रतियोगितामा ४५ टिमको सहभागिता रहेको थियो । प्रतियोगिता अवलोकन गर्नका लागि डुम्रे र आसपासका क्षेत्रबाट उल्लेख्य संख्यामा खेलप्रेमीहरुको सहभागिता रहेको डुम्रे सांस्कृतिक युवा परिवारका अध्यक्ष राजकुमार श्रेष्ठले जानकारी दिए। साथै प्रतियोगितामा सर्वोत्कृष्ट खेलाडी, सर्वाधिक गोलकर्ता, सर्वोत्कृष्ट गोलकिपर र प्रत्येक खेलमा म्यान अफ द म्याचको पुरस्कार प्रदान गरिएको थियो । युवा परिवारका दिवांगत सदस्यहरुको स्मृतिमा सो फुटबल प्रतियोगिता गरिएको आयोजकले जनाएको छ ।
