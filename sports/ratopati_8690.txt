पेनाल्टीमा डर्टमण्डलाई हराउँदै बायर्नलाई जर्मन सुपर कपको उपाधि

म्युनिख । दुई पटक पछि परेको स्थिति उल्टाउँदै बायर्न म्युनिखले बोरुसिया डर्टमण्डलाई पेनाल्टीमा पराजित गर्दै जर्मन सुपर कपको उपाधि हात पारेको छ । गत राती भएको खेलमा बायर्न ५–४ गोलअन्तरले पेनाल्टीमा विजयी भएको हो ।क्रिस्टियन पुलिसिचले आयोजकलाई खेलको शुरुवातमा नै अग्रता दिलाए पनि पोल्याण्डका स्ट्राइकर रोबर्ट लेवान्डोस्कीले बराबरी गरेका थिए ।डर्टमण्डले दोस्रो हाफको ७१ औँ मिनेटमा गोल गर्दै जीततर्फ अग्रसर बनिरहेको बेला खेल सकिन दुई मिनेट बाँकी छँदा लुकास पिस्जेचेकले आत्मघाती गोल गरे पछि खेल पेनाल्टीमा पुगेको थियो ।बायर्नका दोस्रो रोजाईका गोलकिपर सेभन उल्चिचले दुईवटा पेनाल्टी रोकेपछि बायर्न ५–४ ले विजयी बन्यो ।बायर्नले सुपरकपको उपाधि जितेको यो सातौँ पटक हो । जर्मन कप विजेता र लिग विजेताबीच हुने यो खेलमा गत वर्ष पनि बायर्नले डर्टमण्डलाई नै हराएको थियो ।अब बायर्नले बुन्डेस लिगाको पहिलो खेलमा अगस्त १८ मा बायर लेभरक्युजनको सामना गर्नेछ भने अर्को दिन डर्टमण्डले वुल्फसवर्गको सामना गर्नेछ ।    
