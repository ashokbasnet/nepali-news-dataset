क्लब छाड्ने हल्लापछि पहिलो पटक प्रशिक्षणमा फर्किए रोनाल्डो

म्याड्रिड – ट्रान्सफर विन्डोको शुरुवातमा क्लब छाड्ने हल्ला चलेपछि क्रिस्टियानो रोनाल्डो पहिलो पटक रियल म्याड्रिडको प्रशिक्षणमा फर्किएका छन् ।रियलले शनिबार रोनाल्डोले आफ्ना समकक्षीहरुसँग प्रशिक्षण गर्दै गरेको तस्विर सार्वजनिक गरेको हो । पोर्चुगलसँग कन्फेडरेसन्स कप खेल्नुका साथै सन्तानलाभका कारण रोनाल्डो अन्य खेलाडीहरुभन्दा ढिला गरी प्रशिक्षणमा फर्किएका हुन् ।च्याम्पियन्स लिग उपाधि जितेपछि निकै नाटकीय बनेको केही महिनामा रोनाल्डोमाथि कर छलीको आरोप लाग्नुका साथै रोनाल्डोले स्पेन छाड्ने हल्ला चलेको थियो । कर छलीका विषयमा उनी गत सोमबार अदालतसामु उपस्थितसमेत भएका थिए ।रोनाल्डोले आफूमाथि आर्थिक अनियमितताको आरोप बारम्बर खण्डन गर्दै आइरहेका छन् । यहीबीचमा उनी यस प्रकरणमा असन्तुष्ट रहेको र स्पेन छाड्ने मनस्थितिमा पुगेको समाचारहरु बाहिर आएको थियो ।अहिलेलाई रोनाल्डो रियलमा नै रहने देखिएको छ । क्लबले पनि उनलाई निर्दोष बताउँदै यस विषयमा समर्थन गरिरहेको छ ।३२ वर्षीय खेलाडीमाथि सन् २०११ र २०१४ को बीचमा कर स्वरुप १.४७ करोड युरो छली गरेको आरोप लगाइएको छ ।रियलले केही दिनमा महत्वपूर्ण खेलहरु खेल्नेछ । जसमा मंगलबार युइएफए सुपर कपमा म्यान्चेस्टर युनाइटेडको सामना गर्नेछ भने दुई लेगको सुपरकोपा डे एस्पानामा चिरप्रतिद्वन्द्वी बार्सिलोनाको सामना गर्नेछ ।  
