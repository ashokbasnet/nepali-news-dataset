युनाइटेडलाई हराउँदै रियललाई सुपर कपको उपाधि

स्कोप्जे – म्यान्चेस्टर युनाइटेडलाई पराजित गर्दै स्पेनिस तथा युरोपियन च्याम्पियन रियल म्याड्रिडले युइएफए सुपर कपमाथि पुनः कब्जा जमाएको छ ।योसँगै, सन् १९९० पछि सुपर कपको उपाधि लगातार जित्ने रियल पहिलो टोली बनेको छ ।खेलमा शुरुदेखि नै युनाइटेडमाथि दबाब राखेको रियलले खेलको २४ औँ मिनेटमा ब्राजिलियन मिडफिल्डर कासिमेरोको गोलको मद्दतले अग्रता लिएको थियो । यसअघि उनको प्रयास पोष्टमा लागेको थियो ।खेलको दोस्रो हाफमा गेराथ बेलसँग वान टु वान पास गर्दै इस्कोले आठ यार्ड टाढाबाट गोल गर्दै रियलको अग्रता दोब्बर बनाए ।१० मिनेटपछि युनाइटेडका ७.५ करोड पाउण्डका स्ट्राइकर रोमेलु लुकाकुले गोल गर्दै युनाइटेडलाई खेलमा फर्काउन प्रयास गरे पनि त्यसपछि कुनै गोल हुन सकेन । र, रियलले खेल २–१ ले आफ्नो पक्षमा पार्न सफल भयो ।खेलमा इस्को म्यान अफ द म्याच घोषित भए ।पछिल्ला ९ सुपरकपमध्ये स्पेनिस टोलीले ८ वटामा कब्जा जमाएको छ । रियलले हालसम्म चारवटा सुपरकप जितेकोमा बार्सिलोना र एसी मिलानले यो उपाधि पाँच–पाँच पटक जितेको छ ।म्यासेडोनियाको राजधानीमा भएको खेलमा उच्च तापक्रमका कारण खेल दुई पटक ड्रिंक ब्रेकको लागि रोकिएको थियो ।रेड डेभिलले यो ट्रान्सफर विन्डोमा लुकाकु, नेमान्जा माटिच, भिक्टर लिन्डेलफलाई भित्र्याउन १४.६ करोड खर्च गरेको छ । प्रशिक्षक जोसे मोरिन्होले रियलविरुद्ध तीन जनै खेलाडीलाई उतार्दै सशक्त टोली प्रस्तुत गरेका थिए ।उता, रियलको टोलीमा भने च्याम्पियन्स लिगको फाइनलमा खेल्ने टोलीमा क्रिस्टियानो रोनाल्डो मात्र उपस्थित थिएनन् । युरोपियन च्याम्पियनले युनाइटेडमाथि खेल अवधिभर दबाब राखेको थियो । युनाइटेडले खेलको पहिलो हाफमा मात्र ३९ प्रतिशत बल नियन्त्रणमा राख्न सकेको थियो ।दोस्रो हाफमा सुधारिएको खेल प्रदर्शन गरे पनि रियलको तुलनामा युनाइटेड कमजोर देखिएको थियो । यसबीच रियलले एकपछि अर्को आक्रमण गरेको थियो । २–० को स्कोर हुँदा बेलको प्रयास बारमा लागेको थियो भने युनाइटेडका गोलकिपर डेभिड डि गेयाले टोनी क्रुस, करिम बेन्जेमा र मार्को असेन्सियोको प्रहार विफल बनाएका थिए ।यता, मोरिन्हो तीनवटा सुपर कपमा पराजित हुने पहिलो प्रशिक्षक बनेका छन् । उनले यसअघि चेल्सी र पोर्टोमा रहँदा यो उपाधिबाट बञ्चित बनेका थिए । मोरिन्होले प्रतिस्पर्धात्मक खेलमा कहिले पनि रियललाई हराउन सकेका छैनन् । पाँच मध्ये चार खेल उनले हारेका छन् भने एउटामा बराबरी गरेका छन् ।  
