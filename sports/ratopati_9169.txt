काउन्टिन्होलाई अनुबन्ध गर्न बार्सिलोनाका अधिकारी बेलायत जाँदै

लण्डन । बार्सिलोनाले यो हप्ताको अन्त्यसम्ममा लिभरपुलका स्टार प्लेमेकर फिलिपे काउन्टिन्होलाई अनुबन्ध गर्ने तयारी गरेको छ ।स्पेनिस क्लबले काउन्टिन्होलाई १० करोड पाउण्डमा क्याम्प नाउमा भित्र्याउनका लागि तीन सदस्य डेलिगेसनलाई लण्डन पठाउन लागेको हो ।आइतबार रियल म्याड्रिडविरुद्ध हुने स्पेनिस सुपर कपको फाइनलअघि नै काउन्टिन्होलाई अनुबन्ध गर्ने तयारी बार्सिलोनाले गरेको बताइएको छ । यसका लागि ओसकार ग्राउ, राउल सानलेही र ह्याभियर बोर्डास बेलायत जानेछन् ।नेयमारलाई पेरिस सेन्ट जर्मेन १९.९ करोड पाउण्डमा बिक्री गरेपछि बार्सा उक्त रकमले काउन्टिन्होलाई अनुबन्ध गर्ने तयारी गरेको छ । २५ वर्षीय काउन्टिन्होले प्रशिक्षक जर्गन क्लप र लिभरपुलका अधिकारीहरुलाई आफूले क्लब छाड्न बताइसकेको स्पेनका अखबारहरुले दाबी समेत गरेका छन् ।सन् २०१३ को जनवारीमा लिभरपुल भित्रिएका काउन्टिन्होले क्लबका लागि ३४ गोल तथा २९ एसिस्ट गरेका छन् ।
