सात गोलको थ्रिलरसँगै प्रिमियर लिगको नयाँ सिजन शुरु

लण्डन । सब्सिटच्युड ओलिभर जिरुले खेलको अन्त्यतिर नाटकीय गोल गरेपछि आर्सनलले लेस्टर सिटीबिरुद्ध उत्कृष्ट पुनरागमन गर्दै सन् २०१७–१८ सिजनमा विजयी शुरुवात गरेको छ ।खेल सकिन ७ मिनेट बाँकी छँदा अर्सनल ३–२ गोलअन्तरले पछि रहेको थियो । तर, आरोन रामशे र ओभिलर जिरुले गोल गर्दै खेल घरेलु टोलीको पक्षमा पारेका थिए ।खेलमा अग्रता भने आर्सनलले नै लिएको थियो । अलेक्सान्डर लाकाजेटेले खेल शुरु भएको ९४ सेकेण्डपछि नै आर्सनललाई अग्रता दिलाएका थिए । तर, २ मिनेटपछि नै सिन्जी ओकाजाकीले लेस्टरका लागि बराबरी गोल गरे ।त्यसपछि जेमी भार्डीले मार्क अल्ब्राइटनको क्रसमा लेस्टरलाई अग्रता दिलाए पनि पहिलो हाफ सकिन लाग्दा ड्यानी वेलब्याकले खेल पुनः बराबरी गरेका थिए । दोस्रो हाफमा रियाद महारेजको कर्नरमा भार्डीले गोल गर्दै लेस्टरलाई पुनः अग्रता दिलाएका थिए । खेल लेस्टरको पक्षमा अघि बढिरहँदा आर्सनलका प्रशिक्षक आर्सन वेंगरले दुईवटा सब्सिटिट्युसन गरे जसले खेलको मोड बदलिदियो ।आरोन रामशेले खेल बराबरी गरे भने जिरुले ग्रानिट जाकाको कर्नरमा गोल गर्दै खेल ४–३ ले आर्सनलको पक्षमा पारे ।योसँग आर्सनल पछिल्ला २२ प्रिमियर लिग खेलहरुमा लेस्टरविरुद्ध अपराजित रहन पुगेको छ । 
