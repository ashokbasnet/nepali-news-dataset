रोनाल्डोले रातो कार्ड पाए पनि रियलद्वारा बार्सिलोना पराजित

बार्सिलोना । क्रिस्टियानो रोनाल्डोले रातो कार्ड पाए पनि रियल म्याड्रिडले बार्सिलोनालाई स्पेनिस सुपर कपको पहिलो लेगमा ३–१ ले पराजित गरेको छ । निकै प्रतिस्पर्धात्मक बनेको खेलको ५० औँ मिनेटमा जेरार्ड पिकेको आत्मघाती गोलको मद्दतबाट रियलले अग्रता लिएको थियो । मार्सिलोको क्रसलाई पिकेले आफ्नै गोलको जाली चुमाएका थिए ।तर, गोलकिपर केलर नाभासले लुइस सुवारेजलाई डि एरियामा लडाएपछि लियोनेल मेस्सीले खेलको ७७ औँ मिनेटमा पेनाल्टीबाट गोल गर्दै खेल बराबरीमा ल्याए । लगत्तै सब्सिटिच्युडको रुपमा मैदान प्रवेश गरेका रोनाल्डोले उत्कृष्ट गोल गर्दै रियललाई पुनः अग्रता दिलाए ।गोल गरेपछि जर्सी खोल्दै उनले यसअघि लियोनेल मेस्सीले यसअघि स्यान्टियागो बर्नेबाउमा आफ्नो टिसर्ट प्रदर्शन गरे जसरी खुसियाली मनाएका थिए । जसको लागि उनले पहेँलो कार्ड खान पुगे ।लगत्तै डि एरिया स्यामुएल उम्टिटीको दबाबमा डि एरियामा लडेपछि डाइभ गरेको अरोपमा दोस्रो पहेँलो कार्ड खाँदै मैदान छाड्न परेको थियो । रोनाल्डो मात्र २४ मिनेट मैदानमा बिताए ।१० खेलाडीमा सिमित बनेको रियलका लागि खेलको अन्त्यतिर मार्को असेन्सियोले २५ यार्ड टाढामा उत्कृष्ट गोल गर्दै ३–१ को जित दिलाए ।२१ वर्षीया युवा खेलाडीले रियलका लागि ला लिगा, कोपा डेल रे, च्याम्पियन्स लिग, युइएफए सुपर कप र स्पेनिस सुपरको डेब्युमा गोल गरेका छन् । रियलले अब बुधबार दोस्रो लेगमा बार्सिलोनाको आतिथ्य गर्नेछ ।नेयमारले बार्सिलोना छाडेपछि बार्सिलोनाको फरवार्ड लाइनले रियलविरुद्ध निकै संघर्ष गर्नुपरेको थियो । नेयमारको स्थानमा एभर्टनबाट फर्किएका जेरार्ड डेउलोफेउले खेलमा कुनै प्रभाव पार्न सकेनन् ।    
