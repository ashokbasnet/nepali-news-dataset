डेब्युमा नै चम्किए नेयमार

पेरिस । विश्व किर्तिमानी रकममा लिग वान क्लब पेरिस सेन्ट जर्मेनमा भित्रिएका नेयमारले पहिलो खेलमा नै उत्कृष्ट प्रदर्शन गर्दै टोलीलाई जित दिलाएका छन् ।२० करोड पाउण्डमा पीएसजी पुगेका नेयमार कागजी कारवाहीमा ढिलाईका कारण आइतबारको खेलमा मात्र डेब्यु गर्न पाएका हुन् । उनले एक गोलको अवसर सृजना गर्नुका साथै एक गोल गरेपछि पीएसजीले गुइनगाम्पलाई ३–० गोलको अन्तरले जीत हरायो ।पहिलो हाफमा गोल हुन नसकेपनि खेलको दोस्रो हाफमा जोर्डन इकोकोले आत्मघाती गोल गरेपछि पीएसजीले खेलमा अग्रता लिएको थियो ।त्यसपछि नेयमारले एडिसन काभानीका लागि गोलको अवसर सृजना गरे भने खेलको ८२ औँ मिनेटमा गोल गर्दै टोलीलाई सहज जित दिलाए । योसँगै पीएसजीले लिगमा शतप्रतिशत नतिजा कायम राखेको छ ।  
