लुकाकुको दुई गोलको मद्दतले युनाइटेड विजयी

म्यान्चेस्टर । युनाइटेडका लागि प्रिमियर लिग डेब्युमा रोमेलु लुकाकुले दुई गोल गरेपछि म्यान्चेस्टर युनाइटेडले वेस्ट ह्यामलाई ४–० गोलअन्तरले पराजित गरेको छ । जोसे मोरिन्हो टोलीले वेस्ट ह्याममाथि निरन्तर दबाब बनाउँदै नयाँ प्रिमियर लिग सिजनमा उत्कृष्ट शुरुवात गरेको हो ।७.५ करोड पाउण्डमा एभर्टनबाट युनाइटेड भित्रिएका लुकाकुले खेलको ३३ औँ मिनेटमा गोल गोल युनाइटेडलाई अग्रता दिलाए भने दोस्रो हाफको शुरुवातमा अर्को गोल थपे ।लुकाकुले प्रिमियर लिगमा तीन वटा क्लबका लागि डेब्युमा गोल गर्न सफल भएका छन् । युनाइटेड अघि उनले एभर्टन र वेस्ट ब्रोम आल्बियनका लागि गोल गरेका थिए ।यसको साथै लुकाकुले अन्य टोलीको तुलनामा वेस्ट ह्यामविरुद्ध सबैभन्दा धेरै ११ गोल गरेका छन् ।त्यसपछि खेलको अन्त्यतिर ३ मिनेटको अन्तरालमा एन्थोनी मार्सियाल र पाउल पोग्बाले एक–एक गोल थपे ।उता, आइतबार नै भएको खेलमा टोटनहम हटस्पर्सले १० खेलाडीमा सिमित बनेको न्युक्यासल युनाइटेडलाई २–० गोल अन्तरले पराजित गर्दै प्रिमियर लिगको नयाँ सिजनमा विजयी शुरुवात गरेको छ ।यो सिजन प्रिमियर लिगमा प्रवेश पाएको न्युक्यासलले खेलको लामो अवधि स्पर्सलाई रोक्न सफल भएको थियो । तर, कप्तान जोन्डो सेल्भीले रातो कार्ड खाएपछि त्यसको फाइदा उठाउँदै टोटनहमले दुई गोल गर्न पुग्यो ।टोटनहमका लागि डेली अली र बेन डेभिसले एक–एक गोल गरे ।टोटनहमले आफ्ना पछिल्ला १४ मध्ये १३ खेलमा जित हासिल गरेको छ । यसक्रममा उसले १७ गोल गरेको छ ।
