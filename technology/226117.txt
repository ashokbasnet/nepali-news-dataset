शाओमीको आम्दानी १३५ प्रतिशतले बढ्यो, फोन बिक्रि २२७ प्रतिशत वृद्धि

विश्वको सबैभन्दा मूल्यवान टेक स्टार्टअप घोषित भएको एक हप्तापछि चिनियाँ स्मार्टफोन निर्माता शाओमीले गएको वर्ष कम्पनीको आम्दानी दोब्बर भन्दा बढिले वृद्धि भएको तथ्यांक सार्वजनिक गरेको छ ।
सन् २०१४ कम्पनीले आफ्नो उत्पादन बिक्रिबाट ७४ अर्ब ३० करोड युआन अर्थात् ११ अर्ब ९७ करोड डलर आम्दानी गरेको जनाएको छ । कर तिर्नुअघिको यो आम्दानी सन् २०१३ को भन्दा १ सय ३५ प्रतिशतले बढि हो ।
विश्वको तेश्रो ठूलो स्मार्टफोन निर्माता शाओमीले गएको वर्ष ६ करोड १० लाख गोटा फोन बिक्रि गर्न सफल भएको थियो । बिक्रिको हिसाबले यो सन् २०१३ भन्दा २ सय २७ प्रतिशतले बढि हो ।
गएको हप्ता मात्रै १ अर्ब १० करोड थप लगानी जुटाउँदै आफ्नो सम्पत्ति ४५ अर्ब डलर पूराएको शाओमी विश्वको सबैभन्दा मूल्यवान टेक स्टार्टअप बनेको थियो ।
त्यसअघि सबैभन्दा मूल्यवान निजि टेक्नोलोजी कम्पनीको रुपमा रहेको ट्याक्सी बुकिङ एप उबरको मूल्य ४० अर्ब डलर रहेको छ ।
लगानी, उत्पादन, बिक्रि तथा आम्दानी समेतमा तिब्रगतिमा प्रगति गर्दै गएको शाओमीले यहीँ जनवरीमा आफ्नो नयाँ स्मार्टफोन सार्वजनिक गर्ने योजना बनाएको छ ।
कम्पनीका मुख्य कार्यकारी लेइ जुनले चिनियाँ सोसल साइट वीबोमा सन् २०१४ शाओमीका लागि महत्वपूर्ण कोशेढुंगा सावित भएको भन्दै आफुहरु निकै तलबाट उठेर चिनियाँ बजारको अग्रणी बनेको बताएका छन् । सन् २०१० को अपि्रलमा सानो रुपबाट सुरु भएदेखि कम्पनीले लामो मार्ग तय गरेको उनले बताए ।
सस्तो मूल्यका स्मार्टफोन निर्माता शाओमीले गत वर्ष चिनियाँ बजारमा सामसुङलाई पछि पार्दै नम्बर वान बनेको थियो । चिनियाँ बजारको अग्रस्थान कायम राख्दै यो वर्ष बाह्य मुलुकको बजारमा समेत प्रभाव जमाउने लक्ष्य कम्पनीको रहेको छ ।
चीनबाहेक विश्वका अन्य मुख्य ५ बजारमा प्रवेश गरिसकेको भन्दै उनले भारतीय बजारमा पछिल्लो ५ महिनामा १० लाख गोटा फोन बिक्रि गरिएको बताए । पछिल्लोपटक शाओमीको ध्यान इन्डोनेसिया, अफि्रकी महादेशका मुलुक र भारतमा केन्द्रीत छ ।

