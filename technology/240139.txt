एप्पलले रच्यो अर्को इतिहास, कम्पनीको मूल्य ७ खर्ब नाघ्यो

तीन महिनामा १८ अर्ब नाफा गरेर एउटा किर्तिमान कायम गरेको हप्ता दिनमै एप्पलले अर्को इतिहास रचेको छ । एप्पल विश्वमा अहिलेसम्मकै सबैभन्दा मूल्यवान कम्पनी बन्न सफल भएको छ । कम्पनीको बजार मूल्य ७ सय बिलियन डलर अर्थात् ७ खर्ब डलर नाघेसँगै एप्पल विश्वको सार्वजनिक कम्पनीको इतिहासमै सबैभन्दा मूल्यवान कम्पनी बन्न सफल भएको छ ।
एप्पललको शेयर मूल्य १ दशमलब ९ प्रतिशतले बढेर प्रतिशेयर १२२.०२ सेन्ट पुगेसँगै एप्पलको बजार मूल्य ७ खर्ब १० अर्ब डलर पुगेको हो । यो सँगै एप्पल बजार मूल्य ७ खर्ब डलर पूराउने विश्वको पहिलो कम्पनी बनेको छ ।
एप्पलका सिइओ टिम कुकले गोल्डम्यान साच प्रविधि तथा इन्टरनेट सम्मेलनका क्रममा एप्पलले छलाङ मार्दै गएको प्रतिक्रिया दिएका छन् ।

एप्पलले आफ्नो अपरेटिङ सिस्टम आइओएसलाई प्रयोगकर्ताहरुको कार, घर, व्यक्तिगत स्वास्थ्यसम्मै विस्तार गरेको भन्दै उनले यी सबै मानिसको जिवनका अभिन्न अंग बनिसकेको बताए ।
एप्पलको हालैको तथ्यांकले ३ महिनामा कम्पनीको आम्दानी ७४ अर्ब ६० करोड डलर रहेको देखाएको छ । यो रकम इजरायल, गि्रस तथा डेनमार्क जस्ता धनी देशहरुको त्रैमासिक कुल गाहर्स्थ उत्पादन भन्दा पनि बढि हो ।
एप्पललको नगद मौज्दात अहिले १ खर्ब ७८ अर्ब छ । यो रकम हरेक अमेरिकी नागरिकलाई बाँड्ने हो भने हरेकले ५ सय ५६ डलर पाउँछन् । एप्पललको यो नगद धन बेलायतको स्वास्थ्य क्षेत्रको कुल बजेट भन्दा पनि बढि हो ।
एप्पलको तथ्यांकअनुसार विश्वमा हरेक घण्टा ३४ हजार गोटा आइफोन सिक्स र सिक्स प्लस बिक्रि भैरहेका छन् ।

