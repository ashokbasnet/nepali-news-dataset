टेलिकमले दियो भूकम्प पीडितलार्इ २७ करोड, पुनर्निर्माणमा १ अर्ब खर्चिने
प्रधानमन्त्री कोइरालालार्इ २५ करोडको चेक हस्तान्तरण गर्दै सूचना तथा सञ्चार सचिव सुनिलबहादुर मल्ल ।
२७ वैशाख, काठमाडौं । विनाशकारी महाभूकम्पबाट प्रभावित जनतालाई नेपाल टेलिकमले २७ करोड ७५ हजार रुपैयाँ उपलब्ध गराएको छ । टेलिकमले उक्त रकम प्रधानमन्त्री दैवी प्रकोप उद्दार कोषलाई हस्तान्तरण गरेको छ ।
भूकम्प पीडितलाई उक्त रकम टेलिकम र त्यहाँ कार्यरत कर्मचारीहरुले उपलब्ध गराएका हुन् । टेलिकमको तर्फबाट २५ करोड रुपैयाँ र कर्मचारीको तलवबाट २ करोड ७५ हजार रुपैयाँ संकलन गरिएको हो ।
आइतबार प्रधानमन्त्री सुशील कोइरालालाई भेटी टेलिकम र कर्मचारीको तर्फबाट छुट्टा-छुट्टै चेक हस्तान्तरण गरिएको छ । टेलिकमको तर्फबाट २५ करोडको चेक सूचना तथा सञ्चार सचिव सुनिलबहादुर मल्ल र कर्मचारीले संकलन गरेको २ करोड ७५ हजारको चेक प्रबन्ध निर्देशक बुद्धिप्रसाद आचार्यले हस्तान्तरण गरेका हुन् ।
सोही अवसरमा सञ्चालक समितिका पदाधिकारीहरुको ३ वटा बैठक भत्ता बराबरको ८१ हजार ६ सय रुपैयाँ पनि कोषमा उपलब्ध गराएको टेलिकमले जनाएको छ ।
पुनर्निमार्णमा एक अर्ब
भूकम्पका कारण क्षतिग्रस्त भएका संरचनाहरुको पुनर्निर्माणका लागि टेलिकमले १ अर्ब रुपैयाँ खर्चिने घोषणा गरेको छ । नेपाल सरकारको निर्देशन एवं योजनाको परिधिभित्र रहेर आगामी तीन बर्षभित्रमा उक्त रकम खर्च गरिने टेलिकमले जनाएको छ ।
ऐतिहासिक तथा पुरातात्विक महत्वका संरचनाहरु मध्ये प्राथमिकताको आधारमा काठमाडौंको धरहरा, गोरखाको मनकामना मन्दिर, काठमाडौंको स्वयम्भुनाथ, ललितपुर र भक्तपुरको दरवार स्क्वायर र  भूकम्पबाट अति प्रभावित क्षेत्रका सामुदायिक विद्यालयहरुको पुनर्निर्माणमा उक्त रकम खर्चिने टेलिकमले स्पष्ट पारेको छ ।
२ करोड ७५ हजारको चेक हस्तान्तरण गर्दै टेलिकमका प्रबन्ध निर्देशक बुद्धिप्रसाद आचार्य ।
टेलिकमले भूकम्पका कारण घरबार गुमाई अस्थाई शिविरहरुमा बसोवास गरिरहेका भूकम्प पीडितहरुलाई आफन्तजनसँग सम्पर्क गर्न सुविधाजनक बनाउने उद्देश्यले अस्थाई शिविरहरुमा वाइफाई हटस्पट सेवा निःशुल्क रुपमा सञ्चालन गर्ने जनाएको छ ।
साढे १ अर्बको निःशुल्क सेवा
भूकम्पको पीडाबाट आहत भएका उपभोक्तालाई राहत पुगोस् भन्ने उद्देश्यसहति टेलिकमले वैशाख १२ गतेदेखि १७ गते मध्यरातसम्म १ अर्ब ४६ करोड बराबरको सेवा निःशुल्क उपलब्ध गराएको थियो ।
त्यतिबेला टेलिकमले जीएसएम र सीडीएमए नेटवर्कबाट भएका सम्पूर्ण कलहरु, एसएमएस तथा डाटा सेवा निःशुल्क उपलब्ध गराएको हो । साथै, ल्यान्डलाइन तथा सि-फोन फिक्स्ड सेवामा वैशाख महिनाको न्यूनतम महशुलमा थप सय कल निःशुल्क गरेको र एडीएसएल सेवामा वैशाख महिनाका लागि एक हप्ताको अवधि थप गरेको छ ।
एसएमएस गर्दा कोषमा रकम जम्मा
विनाशकारी भूकम्पबाट प्रभावित जनताको लागि थप राहत रकम संकलन गर्न टेलिकमले नयाँ व्यवस्था गरेको छ । जीएसएम तथा सीडीएमए मोबाइल सेवाबाट १५०२५, १५०५० तथा १५१०० नम्बरमा हेल्प टाइप गरी एसएमएस पठाउँदा क्रमशः २५ रुपैयाँ, ५० रुपैयाँ र सय रुपैयाँ सम्बन्धित ग्राहकको तर्फबाट राहत कोषमा रकम संकलन हुने टेलिकमले जनाएको छ ।
उपरोक्त कोडहरुमा एसएमएस पठाउँदा कुनै शुल्क नलाग्ने टेलिकमले स्पष्ट पारेको छ । यसरी संकलन भएको रकम कम्पनीको वेबसाइटमा पारदर्शीरुपमा राखिने र आवधिक रुपमा प्रधानमन्त्री दैवी प्रकोप उद्धार कोषमा जम्मा गरिने भएको छ ।
उल्लेखित नम्बरहरुमा एसएमएस गरी भूकम्पको पीडाबाट आहत भएका आम नेपाली दाजुभाई तथा दिदीबहिनीहरुलाई राहत पुर्‍याई योगदान गर्न टेलिकमले सबै उपभोक्तालाई आग्रह गरेको छ ।

