भूकम्पमा एनसेलको डेढ अर्बको निःशुल्क सेवा

३० वैशाख, काठमाडौं । विनाशकारी भूकम्पमा एनसेलले एक अर्ब ५९ करोड रुपैयाँ बराबरको निःशुल्क ब्यालेन्स र एसएमएस सुविधा प्रदान गरेको दाबी गरेको छ ।
एनसेलले ग्राहकलाई आफन्तसँग सम्पर्कमा रहन र उद्दार तथा राहतमा सहयोग पुगोस भनेर निःशुल्क ब्यालेन्स र एसएमएस सुविधा प्रदान गरिरहेको छ । ‘पहिलो १० दिनमा १ अर्ब ५९ अर्बको निःशुल्क सेवा प्रदान गर्‍यो, यो सुविधा निरन्तर जारी छ’ एनसेलका प्रमुख कार्यकारी अधिकृत एरिम टाइलानलारले भने- ‘११औं दिनपछिको राहत पछि अद्यावधिक गर्नेछौं ।’
पुनर्निर्माणमा ११० करोड
कम्पनीले भूकम्पबाट क्षतिग्रस्त संरचनाको पुनर्निर्माणका लागि एक अर्ब १० करोड रुपैयाँ सहयोग प्रदान गर्ने भएको छ । एक अर्ब एनसेलको तर्फबाट र १० करोड प्यारेन्ट कम्पनी टेलियासोनेराको तर्फबाट उपलब्ध गराउन लागेको टाइलानलारले बताए ।
यो रकम कहाँ र कसरी सदुपयोग हुनेछ भन्ने बारेमा कुनै निर्णय नभएको उनको भनाई छ । ‘यो पक्का हो कि टेलियासोनेरा र एनसेलको यसमा दूरगामी सोँच रहने छ र यो रकमको सदुपयोगका लागि स्थानिय र अन्तर्राष्ट्रिय विज्ञसँग छलफल गरिनेछ’ उनले भने ।
साथै, टेलियासोनेराका कर्मचारीले पनि व्यक्तिगत रुपमा ३५ हजार अमेरिकी डलर अर्थात ३५ लाख रुपैयाँ योगदान गरेका छन् । टेलियासोनेराले उक्त रकमलाई दोब्बर गरेर ७० लाख रेडक्रस स्विडेनलाई हस्तान्तरण गरेको उनले जानकारी दिए ।
यसरी हालसम्मको सञ्चार राहत र पुनर्निर्माणमा गरेर एनसेल र टेलियासोनेराले ३ अर्ब रुपैयाँभन्दा बढी सहयोग प्रदान गरेको सिइओ टाइलानलारले बताए ।

