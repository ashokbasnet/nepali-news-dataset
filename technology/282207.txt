के डिजिटल युगमा स्मरण आवश्यक छ ?
तपाइँलाई आफ्ना परिवारजन तथा मित्रजनमध्ये कतिजनाको मोबाइल नम्बर कण्ठस्थ छ । यो प्रश्न यस कारणले सोधिएको हो की हामी यस्ता सामान्य सम्झिनैपर्ने कुराहरुको लागि पनि दिनदिनै विद्युतिय उपकरणहरुमा निर्भर हुँदै गएका छौँ ।
यद्यपि अहिले जब विद्यार्थीहरुको परीक्षाका बेला गुगल जस्ता सर्च इन्जिनहरुको प्रयोग गर्न छुट दिनुपर्ने मुद्दा उठ्न थालेको छ तब यसले गम्भीर बहसको सिर्जना गरेको छ । डिजिटल प्रविधिले कतै मानिसहरुलाई मानसकि रुपकै कमजोर त बनाउँदै छैन ? भन्ने प्रश्न उठ्न थालेको छ ।
केही वर्ष पहिले क्याल्कुलेटरको प्रयोगलाई लिएर पनि यस्तै प्रकारको बहस छेडिएको थियो । अहिले भने क्याल्कुलेटरको प्रयोगलाई शिक्षा लगायतका अधिकांस क्षेत्रमा अनुमति दिइएको छ भने अधिकांस प्रकारका परीक्षामा समेत विद्यार्थीहरुले क्याल्कुलेटर प्रयोग गर्न पाउँछन् । तर परीक्षामा विद्यार्थीलाई इन्टरनेट तथा सर्च इन्जिन नै प्रयोग गर्न दिनुपर्ने माग उठ्न थालेपछि यसको विषयमा भने तर्क वितर्क हुन थालेको छ ।
हुनत विदेशी भाषाको परीक्षाहरुमा शव्दकोषको प्रयोगलाई लिएर पनि यस्तै प्रकारको बहस हुँदै आएको छ । यद्यपि परीक्षामा शव्दकोषको प्रयोगमा बन्देज लगाइँदै आएको छ । अध्ययन अनुसार परीक्षामा शव्दकोषको प्रयोगमा बन्देज लगाउनुले प्रतिभाशाली विद्यार्थीहरुलाई फाइदा पुग्ने गरेको छ । यद्यपि यस विषयमा मानिसहरुको एकमत छैन ।

मस्तिष्कमा बदलाव
मानौँ यदि विद्यार्थीलाई परीक्षामा सर्च इन्जिन प्रयोगमा छुट दिइयो भने उसको सामु सम्बन्धित इन्टरनेटका सारा सुचनाहरुलाई एकत्रित गरेर त्यसलाई प्रश्नको उत्तरका रुपमा संरचनाबद्ध गरेर लेख्ने समय नै हुँदैन । विद्यार्थीको औँलामै अकल्पनीय मात्रामा सूचनाको भण्डार हुनेछ । अनि यसले विद्यार्थीलाई कुनै कुराको स्मरण गरिरहनुपर्ने आवश्यकता पर्नेछैन, मात्र काँटछाँट र चयन गर्ने क्षमता भए पुग्नेछ ।
तर वैज्ञानिकहरुका अनुसार स्मरणशक्तिको आधारमा जानकारीहरुको प्रयोग गर्ने कार्यबाट हाम्रो मस्तिष्क राम्रोसँग विकशित हुन पाउँछ । ट्याक्सी ड्राइभरमा गरिएको अध्ययन अनुसार आफ्नै स्मरणका आधारमा काम फत्ते गर्ने बानीले मस्तिष्कको ग्रे म्याटर अर्थात् खैरो भाग बढि विकशित हुन्छ ।

वैज्ञानिकहरुका अनुसार डिजिटल युगले मानिसको मस्तिष्कलाई खुम्चाउँदै लगेको छ । स्मरणको आवश्यकता कम हुँदै जाँदा मस्तिष्कको अनिवार्य कार्य पनि घट्दै आएको छ । त्यसैले मस्तिष्कको पूर्ण विकाश तथा कार्यका लागि सबै कुराका लागि डिजिटल उपकरणमा भर पर्नुको साटो आफ्नै स्मरण तथा विवेकबाट काम गर्नुपर्ने सुझाव वैज्ञानिकहरुले दिएका छन् । -बीबीसीको रिपोर्टमा आधारित

