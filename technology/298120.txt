हुवावेको नयाँ स्मार्टफोन ‘पी ८’ सार्वजनिक, मूल्य ६० हजार

२५ असार, काठमाडौं । चिनियाँ स्मार्टफोन निर्माता कम्पनी हुवावेले नयाँ मोडल ‘पी ८’ सार्वजनिक गरेको छ । हुवावेको नेपाली बिक्रेता कल मोबिलिटीले शुक्रबार राजधानीमा ‘पी ८’ सहित तीन मोडल सार्वजनिक गर्‍यो ।
हुवावेको ‘पी ८’ मोडल सुन्दरताको अलौकिक सिर्जना भएको कम्पनीको दाबी छ । नयाँ मोडललाई विज्ञान र प्रविधिबीचको सही सन्तुलन, फेसन र कलाकारिताको चरम नमुनाका रुपमा लिइएको छ ।
कम्पनीका अनुसार ‘पी ८’ स्मार्टफोन भन्दा सुन्दरता, अल्पतम सौन्दर्य विज्ञान र उपयोगिता बीचको अनुपम सन्तुलन हो । यसको मूल्य नेपाली बजारमा ५९ हजार ९ सय ९९ रुपैयाँ तोकिएको छ ।
यसको डिजाइन अग्र र पृष्ठ भागमा सतह पारिएको छ । जहाँ २.९ मिलिमिटरको अत्यन्त साँघुरो अदृश्य फ्रेम रहेको छ । यसमा सजिलो पकडका लागि ७.६७ परिधिको बक्र रेखाहरु प्रयोग गरिएको छ ।

‘पी ८’ फोर जी नेटवर्क भएको स्मार्टफोन हो । यसमा दुईवटा सीम प्रयोग गर्न सकिन्छ । यसको मोटाई जम्मा ६.४ मिलिमिटर रहेको छ ।
यसमा विश्वकै पहिलो ४ कलरको १३ मेगा पिक्सेल क्यामेरा जडान गरिएको कम्पनीको दाबी छ । यसको अगाडि ८ मेगापिक्सेल क्यामेरा छ । जसले गर्दा उत्कृष्ट तस्विर तथा भिडियो कैद गर्न सकिन्छ ।
पछिल्लो समय हुर्किएको सेल्फी कल्चरलाई यो स्मार्टफोनले समेट्ने कोशिष गरेको छ । यसमा रहेको ८ मेगापिक्सेल फ्रन्ट क्यामेराले उत्कृष्ट सेल्फी लिन सकिने छ ।
कम प्रकाश भएको ठाउँमा पनि उत्कृष्ट फोटो खिच्न सकिने कम्पनीले बताएको छ । फोटो खिच्दा हात हल्लिए पनि यसमा भएको ओआइएस प्रविधिले फोटोको गुणस्तरलाई कायमै राख्न मद्दत गर्ने छ ।

यसमा प्रयोग गरिएको २.० को विशाल खण्डले रातको अवस्थामा पनि फोटो खिच्ने सुविधा प्रदान गर्नेछ ।
‘पी ८’ ३ जीबी र्‍याम, १६ जीबी रोम, ६४ अक्टाकोर किरिन ९३० चिपेष्ट प्रशोधनकारी शक्तिद्धारा सुसज्जित छ । यसमा ५.२ इञ्चको एफएचडी डिस्प्ले, २६८० एमएएच क्षमताको ब्याटि्र लगायतका सुविधाहरु रहेका छन् । यो एन्ड्रोइड ५.० अपरेटिङ सिष्टममा चल्छ ।
हुवावे पी ८ लाइट
यसका साथै कम्पनीले ‘पी ८ लाइट’ मोडल पनि सार्वजनिक गरेको छ । यो ‘पी ८’ मोडलको लाइट संस्करण हो । यसमा २ जीबी र्‍याम, १६ जीबी रोम, १.२ गीगाहर्ज अक्टोकोर प्रोसेसर लगायतका सुविधा छन् ।
‘पी ८ लाइट’ मा पछाडि १३ मेगा पिक्सेल क्यामेरा रहेको छ भने अगाडि ५ मेगा पिक्सेल क्यामेरा रहेको छ । यसको मूल्य २८ हजार ९ सय ९९ रुपैयाँ तोकिएको छ ।

हुवावे मिडिया प्याड एक्स टुु
यो हुवावेको प्याड हो । यसमा ७ इञ्चको एफएचडी डिस्प्ले रहेको छ । एक्स टुमा १२००× १९२० पिक्सलेको विच्छेदन क्षमता भएको एलटिपीएस एचडी डिस्प्ले जडित छ ।
फोर जी नेटवर्क सेवा, दुई सिम, भ्वाइस कलको सुविधा, अगाडि ५ मेगापिक्सल क्यामेरा, पछाडि १३ मेगापिक्सल क्यामेरा, तीब्र गतिको ६४ बिट अक्टाकोर प्रोसेसर, ३ जीबी र्‍याम, ३२ जीबी रोमजस्ता सुविधाहरु रहेका छन् । यसको मूल्य ४९ हजार ९ सय ९९ रुपैयाँ रहेको छ ।
हुवावे टक ब्याण्ड टु
यो नयाँ पुस्ताको शक्तिशाली पहिरिन मिल्ने उपकरण हो । जसले स्मार्ट जीवनशैली जिउन चाहानेहरुलाई सबै सुविधाहरु प्रदान गर्छ । यसले मानिसको दिनचार्याको हरेक गतिविधिको तालमेल राख्दछ ।

यसमा भएको फोन पत्ता लगाउने प्रविधिले फोन छलिएको समयमा फोनलाई घण्टीको संकेत बजाउन निर्देशन दिन्छ । यसलाई फोनसँग मेल गरेमा क्यामेराको रिमोट कन्ट्रोलको समेत काम गर्छ ।
यसले मानिसले गर्ने शारिरिक ब्यायामको समेत अनुगमन गरी आवश्यक सुधार गर्न सुझाव दिन्छ । यसबाट फोन गोजीबाट ननिकाली कल रिसिभ गर्न सकिन्छ । अडिको आकारमा रहेको यसको मूल्य १८ हजार ९ सय ९९ रुपैयाँ रहेको छ ।
 

