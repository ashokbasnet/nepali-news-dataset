प्रेमिकालाई लभ मेसेज पठाइदिने मोबाइल एप
टाढा रहेकी आफ्नो प्रेमिकालाई खुसी राख्नका लागि मोबाइलमा प्रेमपूर्ण सन्देशहरुको आदान प्रदान गरिरहनु हुन्छ होला । तर सन्देशमा के लेख्ने ? सधै एउटै कुरा दोहोराइरहनु पनि राम्रो भएन । अर्को कुरा सधै गर्लफ्रेण्डकै बारेमा मात्र सोँचेर तथा उनलाई मेसेज पठाएर मात्र बस्ने कुरा पनि भएन ।
कहिलेकाहीँ अरु नै काममा व्यस्त होइन्छ र प्रेमिकालाई सन्देश पठाउने त के सम्झिने फुर्सद पनि हुँदैन । तर तपाइँ व्यस्त हुनुभएको कुरा प्रेमिकालाई के थाहा ? कतै बिर्सिनुभयो की भनेर उनी चिन्तित हुन सक्छिन् र उनको त्यो चिन्ताले सम्बन्धमै दरार उत्पन्न गर्ने सम्भावना पनि होला ।
तर अब यस्तो चिन्ता मान्नु नपर्ने भएको छ । यस्तो समस्या समाधानका लागि एउटा मोबाइल एप आएको छ, ‘ब्रो-एप’ ।
एन्ड्रोइड फोनमा यसलाई निशुल्क डाउनलोड गर्न सकिन्छ । तर आइफोनमा भने यो सशुल्क छ र झण्डै सय रुपैयाँ तिर्नुपर्छ ।
यो एपको काम केवल एउटा मात्र हो । तपाइँ व्यस्त भएको बेला तपाइँको गर्लफ्रेण्डलाई माया प्रेमले भरिएका सन्देश पठाइदिने । अब तपाइँ पनि खुसी, तपाइँकी प्रेमिका पनि खुसी ।

यो एप इन्स्टल गरेपछि आफ्नी प्रेमिकाको फोन नम्बर एपमा फिड गरिदिनुपर्छ । त्यसपछि पाँच वटा प्रेम सन्देश छान्नुपर्छ, जुन देख्दा तपाइँको प्रेमिका खुसी होउन् ।
कुन सन्देश कुन दिन, कुन समयमा पठाउने भन्ने कुरा सेट गरेपछि सोही समयमा ठ्याक्कै तपाइँको मोबाइलले तपाइँको प्रेमिकाको मोबाइलमा प्रेम सन्देश पठाइदिन्छ । यदि चाहनुहुन्छ भने हरेक दिन एक भन्दा बढि मेसेज पनि पठाउन सक्नुहुन्छ ।
रोचक कुरा त के भने यो एप केवल पुरुषहरुको प्रयोगका लागि मात्र हो । पुरुषहरुले आफ्ना प्रेमिकालाई खुसी राख्नका लागि प्रेम सन्देश पठाउन यो एप प्रयोग गर्न सक्छन् तर महिलाहरुले आफ्ना प्रेमीलाई सन्देश पठाउने प्रयोजनका लागि यसको प्रयोग गर्न सक्दैनन् किनकी यसका सन्देशहरु महिला लक्षित हुन्छन् ।
तर छिटै महिलाहरुका लागि पनि आफ्नो ब्वायफ्रेण्डलाई लभ मेसेज पठाउने एप आउने बताइएको छ । –बीबीसी

