सामसुङले ल्यायो मध्यम मूल्यका ग्यालेक्सी जे ५ र जे ७ स्मार्टफोन


काठमाडौं । कोरियाली स्मार्टफोन निर्माता सामसुङले ‘मिड रेन्ज प्राइस सेगमेन्ट’का दुई नयाँ स्मार्टफोन नेपाली बजारमा ल्याएको छ ।
सामसुङले आइतबारदेखि जे सेरिजका स्मार्टफोनहरु- ‘ग्यालेक्सी जे ५’ र ‘ग्यालेक्सी जे ७’ बिक्रि वितरण सुरु गरेको छ ।
नेपाली बजारमा जे ५ को मूल्य २१ हजार ९ सय रुपैयाँ छ भने जे ७ को मूल्य २५ हजार ९ सय पर्छ । पछिल्लो समयमा २० देखि ३० हजारसम्मको प्राइस रेन्जमा बजार बढेको भए पनि सामसुङको उपस्थीति कमजोर थियो । त्यही सेगमेन्टमा बलियो पकड जमाउने उदेश्यसहित सामसुङले एकसाथ दुईवटा सेट लिएर आएको छ ।
‘नयाँ सेटहरुमा हामीले जेजस्ता फिचर ग्राहकलाई दिएका छौं यो प्राइस सेगमेन्टका अन्य फोनहरुमा त्यो उपलब्ध छैन’ सामसुङ मोबाइलका नेपाल प्रतिनिधि प्रणयरत्न स्थापितले भने-‘एकसाथ दुईवटा छनौट अबसरसहित हामीले ग्राहकलाई स्मार्टफोन प्रयोगको सम्झौताहिन अनुभव लिने अवसरसमेत दिएका छौं ।’
सामसुङले दुवै फोनमा शक्तिशाली फिचरहरु उपलब्ध गराएको छ । कतिपय फिचर यस्ता छन जो हालसम्म उच्च मूल्यका फोनमा मात्र उपलब्ध थिए । यी दुवै फोनमा सुपर एमोलेड डिस्प्ले, अल्ट्रा पावर सेभिङ मोड, इजी मोड र मल्टिटास्क पर्फमेन्स लगायतका सुविधा छन् । यदि तपाई सामसुङ लोयल ग्राहक हुनुहुन्छ भने तपाईले यसअघि यही मूल्यमा किनेका सामसुङ सेटभन्दा यी दुई सेटमा निकै एडभान्स फिचर पाउनुहुनेछ ।
यी फोनका केही महत्वपूर्ण विशेषता यस्ता छन् 
शक्तिशाली क्यामेरा
यी दुवै फोनमा १३ मेगापिक्सेलको अटो फोकस क्यामेरा प्रयोग गरिएको छ । यसमा राखिएको एलइडी फ्लासले तपाईले अँध्यारोमा पनि राम्रो तस्वीर खिच्न सक्नुहुन्छ ।

दुवै सेटमा ५ मेगापिक्सेलको फ्रन्ट क्यामेरा राखिएको छ भने पहिलोपटक सामसुङले फ्रन्ट क्यामेरासँगै एलइडी फ्लासको ब्यबस्था गरेको छ । जसले गर्दा अब सेल्फीप्रेमी प्रयोगकर्तालाई तस्वीर अँध्यारो आउने चिन्ता हुने छैन् । सेल्फीका लागि क्यामेरामा ब्युटि फेस मोड लगायतका बिभिन्न सुबिधाहरु छन् ।
उत्कृष्ट दृष्य
सामसुङले यी दुवै सेटमा सुपर एमोलेड डिस्प्ले प्रयोग गरेको छ जसले गर्दा तपाई अझै चम्किलो र एच डी क्वालिटीको तस्वीर तथा भिडियो हेर्न सक्नुहुन्छ । गेमका पारखीलाई पनि यसले सन्तुष्ट बनाउने छ ।

पावरफुल पर्फमेन्स
यी दुवै सेटमा शक्तिशाली प्रोसेसर राखिएको छ जसले इन्टरनेट ब्राउजिङ तथा गेमिङ फास्ट हुन्छ भने एचडी क्वालिटीको भिडियो हेर्दा वा मल्टिटास्किङमा समेत कुनै समस्या हुँदैन् ।
स्मार्ट म्यानेजर
यसमा राखिएको स्मार्ट म्यानेजरलाई प्रयोगकर्तालाई फोनका महत्वपूर्ण पक्ष जस्तै ब्याट्रीको अबस्था, स्टोरेज र मेमोरीको अबस्थाको सूचना दिन्छ । एकदुईपटक टच गरेकै भरमा तपाईले प्रयोग नभएका एप बन्द गर्न सक्नुहुन्छ, ब्याट्री र र्‍यामको कार्यक्षमता बढाउन सक्नुहुन्छ, प्रयोग नभएका फाइल डिलिट गर्न र एन्टिभाइरस चेक गर्न पनि सक्नुहुन्छ ।

क्विक लन्च
जे सेरिजमा राखिएको क्विक लन्च फिचरका कारण पहिलेभन्दा सजिलो गरी क्यामेरा खोल्न सकिन्छ । अर्थात् तपाईले होम बटनलाई दुईपटक थिच्नुभयो भने तुरुन्त क्यामेरा खुलिहाल्छ ।
अल्ट्रा पावर सेभिङ मोड
मानिलिऊँ तपाईको फोनको ब्याट्री १० प्रतिशतमात्र बाँकी छ र अझै केही घण्टा तपाई चार्ज गर्न सक्ने अबस्थामा हुनुहुन्न । यस्तो बेलामा तपाईंले फोन अफ भई सम्पर्क विच्छेद हुने डर मान्नु पर्दैन् । किनकी जे सेरिजमा राखिएको अल्ट्रा पावर सेभिङ मोड एक्टिभ गर्नासाथ ब्याट्री उपयोग घटाइदिन्छ, अनाबश्यक फिचरलाई बन्द गरिदिन्छ र स्क्रिनलाई ब्याट्री सेभिङ मोडमा लगिदिन्छ । यसले गर्दा तपाईले थप दुई चार घण्टा फोनलाई जिवितै राखिदिन्छ ।

शक्तिशाली ब्याट्री
जे सेरिजका यी दुवै सेटमा ब्याट्री शक्तिशाली छन् । जे ५ मा २६ सय मिलिएम्पियर र जे ७ मा ३ हजार मिलि एम्पियर क्षमताका ब्याट्री छन् जसले गर्दा तपाईले मध्य दिनमै ब्याट्री सकिने डरमान्नु पर्दैन् ।
समानता र भिन्नता
यी दुई फोनमा भिन्नता भन्दा पनि धेरै फिचर समान छन् । सवैभन्दा पहिले समानताको कुरा गरौं । जस्तैः डिजाइन उस्तै देखिन्छ, अपरेटिङ सिस्टम ललिपप ५.१ प्रयोग गरिएको छ, दुवै फोनमा एउटै क्षमताको क्यामेरा जडित छन्, स्क्रिन रिजोलुसन र सिम संख्या दुवै फोनमा समान छ । त्यसैले यी दुवै फोन हेर्दा तपाईलाई उस्तै लाग्छ ।
त्यसो भए जे ५ र जे ७ वीच ४ हजार रुपैयाँको मूल्य अन्तर किन त ?
पहिलो फरक हो- स्क्रिन साइज । जे ५ को स्त्रिन साइज ५ इन्च हो भने जे ७ को ५.५ इन्च । त्यसैले जे ७ ठूलो देखिन्छ । जे ५ मा भन्दा जे ७ मा शक्तिशाली प्रोसेसर राखिएको छ । जे ५ मा २६०० मिलि एम्पियर क्षमताको ब्याट्री छ भने जे ७ मा ३ हजार मिलिएम्पियर ।
जे ५ मा ८ जीवी इन्टरनल मेमोरी छ भने जे ७ मा १६ जीवी अर्थात ठिक दोब्बर छ । अन्त्यमा मूल्यको अन्तर ४ हजार रुपैयाँ त छँदैछ ।


