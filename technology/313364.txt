पर्यटन प्रवर्द्धनका लागि एनसेलको ‘भिडियो फर नेपाल’ अभियान सुरू
३२ साउन, काठमाडौं । पर्यटन क्षेत्रको प्रवर्द्धनमा योगदान पुर्‍याउने उद्देश्यले एनसेलले ‘भिडियो फर नेपाल’ नामक एक पहल सुरु गरेको छ । जसमा सबै नेपालीले देशको पर्यटकीय सुन्दरता सम्बन्धि भिडियो क्लिप पठाई पर्यटन प्रवर्द्धनका लागी योगदान पुर्‍याउन सक्छन् ।
हालै गएको महाभुकम्प पश्चात नेपालमा पर्यटकहरुको आगमनमा करिब ४० प्रतिशतले ह्रास आउने प्रक्षेपण गरिएको परिप्रेक्षमा सबैले आ-आफ्नो ठाउँबाट देशको सुन्दरतालाई उजागर गर्दै पर्यटकलाई सकारात्मक सन्देश दिई नेपाल आउन प्रेरित गरौं भन्ने अभिप्रायले एनसेलले यो राष्ट्रिय पहल सुरु गरेको हो ।
‘भिडियो फर नेपाल’ अभियान अन्तर्गत ईच्छुक व्यक्तिले नेपालको बारेमा रोचक भिडियो बनाएर एनसेलमा पठाउन सक्छन् । यसरी प्राप्त भिडियो मध्ये उत्कृष्ट केहि भिडियोबाट नेपालको बारेमा एउटा रोचक भिडियो बनाइने छ, जसले संसारभर ‘नेपाल एक अलौकिक सौन्दर्यले भरिएको देश हो जुन अझै पनि पर्यटकिय दृष्टिकोणबाट सुरक्षित र पुग्नै पर्ने गन्तव्य हो’ भन्ने सन्देश दिनेछ ।
यो अभियानमा विद्यार्थी, उद्यमी, निर्माता लगायत सबैले भाग लिन सक्छन् । भिडियो राम्रो गुणस्तरको, कम्तिमा एक मिनेटको र ओरिजिनल हुनुपर्नेछ ।
सहभागीले नेपालको प्राकृतिक तथा भौगोलिक सौन्दर्य, कला, संस्कृती, पोशाक, जिवनशैली लगायतका विभिन्न विषयवस्तुलाई आफ्नै शैलीमा प्रस्तुत गरी www.ncell.com.np/videofornepal  &lt;http://www.ncell.com.np/videofornepal&gt; मा अपलोड गर्न अथवा ड्रपबक्स वा गुगल ड्राईभबाट पनि पठाउन सक्छन् । साथै भिडियो पठाउनु अघि व्यक्तिगत विवरण पनि उपलब्ध गराउन पर्नेछ ।
भिडियो यही भदौ १३ गते सम्म पठाइसक्नु पर्नेछ । छनौटमा परेका भिडियो बनाउने व्यक्तिको नाम भिडियो फर नेपालको फाइनल भिडियोमा राखिनेछ । साथै दश लाख सेकेन्डको अननेट टकटाइम पनि उपहार स्वरुप प्रदान गरिनेछ । यसरी प्राप्त टक टाइम ३० दिनसम्म मान्य हुनेछ ।

