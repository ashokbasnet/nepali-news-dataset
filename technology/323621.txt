एकसाथ आए दुई नयाँ आइफोन, के-के छन् विशेषता ?

आइफोन निर्माता कम्पनी एप्पलले बुधबार एक भव्य समारोहबीच आफ्ना विभिन्न नयाँ प्रडक्ट लञ्च गरेको छ । सनफ्रान्सिस्कोमा आयोजित समारोहमा एप्पलले लोकप्रिय आइफोनका दुई नयाँ भर्सनसँगै आइप्याड प्रो र एप्पल टिभी पनि सार्वजनिक गर्‍यो ।
एप्पलले आइफोन ‘सिक्स एस’ तथा आइफोन ‘सिक्स एस प्लस’ सार्वजनिक गरेको हो ।
आइफोन ४ देखि नै एप्पलले अपग्रेडेड भर्सनका रुपमा एस सेरिज सार्वजनिक गर्दै आएको थियो । अहिलेका एस सेरिज पनि अघिल्लो बर्ष सार्वजनिक आइफोन सिक्स र सिक्स प्लसका सुधारिएका भर्सन हुन् ।
एप्पलले नयाँ आइफोनको डिजाइन, अपरेटिङ सिस्टममा कुनै परिवर्तन गरेको छैन् । त्यसैले झट्ट हेर्दा नयाँ आइफोन पनि पुरानै जस्ता लाग्छन् । सिक्स एसको डिस्प्ले ४.७ इन्चको रहेको छ भने सिक्स एस प्लसको डिस्प्ले ५.५ इन्चको रहेको छ ।

बदल्दै छ आइफोन प्रयोगको शैली
एप्पलले सुरुदेखि नै आइफोन चलाउने वानीको विकाश गरेको थियो, यो भर्सनदेखि त्यसमा महत्वपूर्ण परिवर्तन गरेको छ । आइफोनको यही भर्सनदेखि फोर्स टच सुविधा सुरु गरिएको छ जसले सामान्य टच र अलिक लामो समय गरिने टचवीच फरक ब्यबहार गर्ने छ ।

थ्रीडी टच नामक यो सुविधाअनुसार अब तपाईले कुनै एपलाई सामान्य टच गर्दा एउटा फिचर आउने छ भने अलिक लामो समय टच गर्दा अर्कै फिचर आउने छ । यो सुविधा म्याकबुक प्रो र एप्पल वाचमा प्रयोग भईसकेको छ । एक हप्ताअघि सार्वजनिक हुवावेको नयाँ फोनले यही प्रविधि प्रयोग गरेर आइफोनलाई उछिनेको थियो ।
पहिले ८ मेगा पिक्सेलको क्यामेरा अब १२ मेगा पिक्सेल
नयाँ भर्सनका आइफोनमा भएको अर्को मुख्य परिवर्तन हो क्यामेरा । आइफोन सिक्स एस मा १२ मेगापिक्सेलको मुख्य क्यामरा तथा ५ मेगापिक्सेलको सेल्फी क्यामेरा रहेको छ ।
अघिल्ला भर्सनमा ८ मेगा पिक्सेलको मात्र थियो । नयाँ आइफोनको क्यामरामा पूरानो भन्दा ५० प्रतिशत बढि पिक्सेल उपलब्ध छ । यसका साथै आइफोन सिक्स एस मा ४ हजार भिडियो रेकर्ड गर्न सकिन्छ । यसले ६३ मेगापिक्सेलको प्यानोरमा तस्वीर खिच्न सक्छ ।

थ्रीडी टच सुविधाले फोटो लिन पनि सजिलो हुनेछ, अब तपाईले फोन आइकनमा थिचेर सिधै सेल्फीमा जान सक्नुहुन्छ । नयाँ आइफोनको अर्को आर्कषक फिचर हो- लाइभ फोटो । तपाइले फोटो खिच्नुभन्दा अघि र पछिका मुभमेन्ट पनि यो मोडमा खिच्न सकिनेछ ।
साथै यी आइफोनको डिस्प्ले निकै बलियो सिसाले छोपिएको छ । एप्पललका अनुसार सिक्स एस र प्लस अहिलेसम्मकै उच्च गतिका आइफोन हुन् । आइफोनमा प्रयोग गरिएको डिस्प्लेलाई एप्पलले फोन उद्योगकै सवैभन्दा बलियो डिस्प्ले भएको दावी गरेको छ ।
आइफोन सिक्स एस तथा सिक्स एस प्लस विभिन्न ४ रंगहरु, सिल्भर, गोल्ड, स्पेस ग्रे तथा रोज गोल्ड कलरमा उपलब्ध छन् । अमेरिकामा यी दुई प्रडक्टको पि्रअर्डर १२ सेप्टेम्बरबाट सुरु हुने बताइएको छ ।
आइफोन सिक्स एसको मूल्य १६ जिबीको लागि ६४९ डलर, ३२ जिबीको लागि ७४९ डलर तथा ६४ जिबीको लागि ८४९ डलर तोकिएको छ ।
त्यस्तै सिक्स एस प्लसको १६ जिबीको ७४९, ३२ जिबीको ८४९ डलर तथा ६४ जिबीको ९४९ डलर मूल्य तोकिएको छ ।
नयाँ आइप्याड प्रो

बुधबारको समारोहमा एप्पलले सबैभन्दा पहिले आइप्याड प्रो सार्वजनिक गर्यो । यो आइप्याडको स्क्रिन १२.९ इन्चको रहेको छ जुन आइप्याड एयर टू भन्दा ठूलो हो । यसमा मल्टीटच प्रविधि रहेको छ ।
यसमा फुल्क्वेर्टी किबोर्ड समेत रहेको छ । ए नाइन प्रोसेसरका कारण यो आइप्याडले तिव्र गतिका साथ काम गर्नसक्छ । यसको स्क्रिन रिजोलुसन २७३० गुणा २०४८ पिक्सेल, अर्थात् ५.६ मिलियन पिक्सेल्स रहेको छ । आइप्याड प्रो स्पेस ग्रे, सिल्भर तथा गोल्ड गरी तिन रंगमा उपलब्ध छ । यसको ब्याट्री लाइफ १० घण्टाको रहेको छ । यसको वजन ७१२ ग्राम तथा मोटाइ ६.६ मिलिमिटर रहेको छ ।
टीभीका लागि बेग्लै अपरेटिङ सिस्टम
यसैबीच एप्पलले टिभीका लागि नयाँ अपरेटिंग सिस्टम पनि लन्च गरेको छ । यो अपरेटिंग सिस्टमको नाम हो टिभीओएस । एप्पल टिभीमा अब यो अपरेटिंग सिस्टमको सहायताले एकसाथ दुइजना क्रसी रोड गेम्स खेल्न सक्नेछन् ।
साथै एप्पल टिभीमा आफ्नो चाहेको कुराको सर्च निकै सजिलो बनाइएको छ । सिरीको सहायताले प्रयोगकर्ताले एप्पल टिभीमा आफ्नो मनपर्ने कार्यक्रम छान्न सक्छन् । टिभीको नयाँ रिमोटमा ट्रयाकप्याड रहेकेा छ । एप्पल टिभीकेा रिमोटले आवाजको सहायताले पनि काम गर्नसक्छ । यसलाई लन्च गर्दै एप्पलका सिइओ टिम कुकले एप्स अब टेलिभिजनको भविष्य रहेको दाबी गरेका छन् ।

एप्पलले आफ्ना केही पूराना ग्याजेटको मूल्य घटाएको छ । आइप्याड मिनी टू को मूल्य २६९ डलरमा झारिएको छ । आइप्याड मिनी फोरको मूल्य ३९९ डलर तथा आइप्याड एयरको मूल्य ३९९ डलर बनाइएको छ । अबदेखि आइप्याड एयर थ्री को मूल्य ४९९ डलरबाट सुरु हुनेछ ।
त्यस्तै एप्पल पेन्सिलको मूल्य ९९ डलर तथा स्मार्ट किबोर्ड मूल्य १६९ डलर तोकिएको छ । यो नोभेम्बर देखि बिक्रि सुरु हुनेछ । पेन्सिललाई आइप्याडमा राखेर चार्ज गर्न सकिन्छ ।
त्यसअवसरमा एप्पलले एप्पल वाचका लागि समेत नयाँ फिचर लन्च गरेको छ । यो एपले विरामीका आवश्यक तथ्यांकहरुमा निगरानी गर्ने र डाक्टरहरुलार्य आफ्ना स्टाफ तथा विरामीसँग सम्वाद स्थापित गर्नमा सहयोग गर्ने बताइएको छ ।

