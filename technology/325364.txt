फेसबुकलाई चुनौति दिन गुगल र टि्वटरको मोर्चाबन्दी

विश्वमा जहाँ धेरै मानिसहरुले आफ्नो मोबाइलमै संसार पढ्न पाउँछन्, देख्न पाउँछन् । यस्तो अवस्थामा कुनै सामाग्री लोड हुन लाग्ने समयले लाखौँको नाफा घाटाको अर्थ राख्छ । त्यसैले गुगलले इन्टरनेटमा सामाग्री लोड हुन लाग्ने यो समयलाई घटाएर आफु तथा अन्य साइटहरुको भलो हुने काम गर्दैछ ।
इन्टरनेट जाएन्ट गुगलले एक नयाँ प्रकारको वेब लिंक तथा आलेख भण्डारण प्रणाली स्थापित गर्ने तयारी गरिरहेको छ । यसका लागि गुगलले सोसल साइट टि्वटर तथा विश्वका ठूला संचार संस्थाहरु द गार्जियन तथा न्युयोर्क टाइम्स लगायतसँग सहकार्य गरिरहेको बताइएको छ ।
समाचार अनुसार नयाँ वेब लिंक तथा आर्टिकल स्टोरेज सिस्टमले अनलाइन न्यूज आर्टिकल्स तथा डिजिटल म्यागेजिनलाई केही मिलिसेकेण्डमै लोड गरिदिनेछ । अर्थात् ५, १० सेकेण्डमै कुनै खास वेबसाइट लोड भैसक्नेछ ।
यद्यपि यो प्रोजेक्ट अहिले सुरुवाती अवस्थामा रहेको छ । यो प्रोजेक्टको उद्धेश्य प्रकाशकहरुका लागि विश्वव्यापी मापदण्ड विकाश गर्नु हो जसमा सबै ठाउँमा देखिने आलेखहरुलाई तिव्र रुपमा इन्टरनेटमा लोड गर्न सकियोस् । साथै गुगलले वेबलाई मोबाइल एप्लिकेसनको हमलाबाट बचाउने तथा फेसबुक, एप्पल तथा स्न्यापच्याट जस्ता कम्पनीले बनाइरहेको बन्द प्रणालीबाट प्रकाशकहरुलाई टाढा लैजानु पनि हो ।
गुगल तथा सर्च इन्जिन उद्योगलाई नजिक बाट नियालिरहेका सर्च इन्जिन ल्याण्डका संस्थापक सम्पादक ड्यानी सलभनका अनुसार विश्वका ठूलो मिडियाहरु फेसबुकका लागि केही खास काम सुरुवात गर्न गइरहेको अवस्थामा गुगल र टि्वटरमा देखिएको त्रास सही हो ।
गुगलको कमाइको ठूलो हिस्सा आफ्नो सर्च पेजका साथै वेबसाइटहरुमा विज्ञापन बेचेर जम्मा हुने गरेको छ । जबकी टि्वटर आफ्नो आफ्नो ट्राफिक मार्फत न्यूज आर्टिकल्सहरुमा छेडिने बहसमा निर्भर छ र अब आफ्नै साइटमा प्रयोगकर्ताहरु धेरै समय रहुन् भन्ने चाहन्छन् ।
गुगल र टि्वटर दुबैले यो नयाँ परियोजनाका विषयमा कुनै टिप्पणी गरेका छैनन् । तथापि आगामी ४ देखि ६ महिनाभित्रमा यो परियोजनाको घोषणा हुने बताइएको छ । उता न्युयोर्क टाइम्सका प्रवक्ता एइलिन मर्फीले आफुहरु गुगलको परियोजनाको सुरुवाती पार्टनर भएको खुलासा गर्दै गुगललाई नयाँ स्वरुप विकशित गर्नमा सहयोग गरिरहेको बताएका छन् ।

