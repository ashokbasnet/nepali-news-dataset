अब मोबाइलले सफा गरिदिनेछ आची !

यो मोबाइल भन्ने चिजले मानिसका सबै निजि कामकाजहरुमाथि हस्तक्षेप गर्दै खानपिन, उठवस, चेकजाँच जस्ता कुराहरुमा त आफ्नो सहभागिता जनाइसक्यो । अब हुँदाहुँदा मोबाइलले आची समेत सफा गरिदिने भएको छ ।
मोबाइलले आची सफा गरिदिने ? छ्या भन्नुहोला । म त यो काम मोबाइललाई दिन्न आफै गर्छु भन्ने निधो पनि गरिसक्नुभयो होला कोहीँ कोहीँले । तर चिन्ता नगर्नुस् तत्कालका लागि यो मोबाइल एपले मानिसको आची सफा गर्ने होइन, कुकुरको आची सफा गर्ने हो ।
हो जापानमा एउटा यस्तो मोबाइल एपको प्रयोग सुरु भएको छ जसले सहरमा कुकुरको आची नियन्त्रण गर्ने विश्वास गरिएको छ ।
कुकुरलाई सडकमा जथाभावी आची गराउने कुकुरमालिकमाथि निगरानी राख्ने अनि जथाभावी सडकमा कुकुरलाई फोहोेर गर्न लगाएर सहरमा दुर्गन्ध बढाउने चलनमाथि अंकुश लगाउन अधिकारीहरुले मोबाइल एपको सहारा लिएका छन् ।
जापानको ओशाका स्थित इजुमिसानो सहरका अधिकारीहरुले कुकुरको फोहोर नियन्त्रण गर्ने वर्षौँ देखिका विभिन्न प्रयास असफल भएपनि नयाँ प्रयोग थालेका हुन् ।
त्यसअनुसार सहरबासीलाई बाटोघाटोमा आफुले देखेको कुकुरको आचीको फोटो खिचेर Machi Repo Izumisano Osecho नामको उक्त मोबाइल एपमा अपलोड गर्न भनिएको छ । त्यसका साथै मानिसहरुले उक्त फोटो मुन्तिर कुकुरको आची भएको ठाउँको अवस्था, दृश्य तथा सकेसम्म कुकुर धनीको नाम थाहा भए त्यो सम्म विवरण भर्नुपर्नेछ ।
उक्त विवरणका आधारमा मोबाइल एप आफैले आचीको जिपिएस लोकेसन डाटाको प्रयोग गरी अन्तरक्रियात्मक अनलाइन नक्सा तयार गर्दछ ।
सहरको सरसफाइ विभागका अधिकारीका अनुसार यसरी एपमा फोटो अपलोड भए लगत्तै कर्मचारीहरु उक्त ठाउँको आची उठाउन दौडिहाल्ने चाहीँ होइनन् । यसरी सबै प्रयोगकर्ताबाट अपलोड हुने आचीका फोटाहरुका आधारमा बन्ने एकिकृत नक्साको आधारमा सहरको कुन ठाउँमा कुकुरलाई खुल्ला ठाउँमा दिसा गराउने समस्या बढि छ भन्ने कुरा पत्ता लाग्नेछ र कुकुरको फोहोर सफा गर्ने समूहले आफ्नो नयाँ रुट कायम गर्नेछ ।
उक्त सहरमा प्रशासनले कुकुरकोे आची सफा गर्न अनकलेक्टेड पपु जी म्यान नामक समूह नै गठन गरेको छ । कुकुरपालकलाई कर लगाउने तथा जरिवाना गर्ने लगायतका प्रयासबाट समेत कुकुरलाई खुल्ला ठाउँमा दिसा गराउने समस्या कम नभएपछि सन् २०१२ मा यो समूह गठन भएको थियो ।
पछिल्लोपटक प्रयोगमा ल्याइएको मोबाइल एपले कुकुरको आचीबाट सहरलाई मुक्त गराउने मात्र होइन यसलाई भत्किएर मर्मत गर्नुपर्ने अवस्थामा पुगेका सडकका बारेमा समेत जानकारी गराउन प्रयोग गरिनेछ । मानिसहरुलाई बिग्रे भत्केका सडकका फोटाहरु समेत खिचेर अपलोड गर्न भनिएको छ ।

