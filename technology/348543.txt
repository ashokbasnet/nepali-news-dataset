एनसेलमा अब द्रुतगतिको इन्टरनेट
२३ कात्तिक, काठमाडौं । ग्राहकले अब एनसेल नेटवर्कमा अझ द्रुतगतिको इन्टरनेट सेवाको अनुभव गर्न पाउने भएका छन् । एनसेलले काठमाडौं उपत्यकामा आफ्नो नेटवर्क अपग्रेडेसन गरेको हुँदा इन्टरनेट चुस्त भएको हो ।
एनसेलको नेटवर्कमा उपत्यकामा २१ एमबी प्रतिसेकेन्डसम्मको गतिमा इन्टरनेट चलाउन सकिने कम्पनीले जनाएको छ ।
भ्वाईस र डेटा सेवाको क्षमता दोब्बर बनाउने लक्ष्य लिएर केही महिना अगाडी देखि एनसेलले नेटवर्क आधुनिकिकरणको काम गरिहेको थियो । यसबाट सेवाको गुणस्तर अझ बढ्नुका साथै ग्राहक अनुभव अझ सुदृढ हुने विश्वास छ ।
‘एनसेलको अपग्रेडेड नेटवर्कले काठमाडौ उपत्यकामा रहेका ग्राहकलाई अझ सहज तथा दु्रतगतिमा आफ्ना प्रियजनसँग सम्पर्कमा रहन समर्थ बनाउनेछ’ एनसेलका प्रमुख कार्यकारी अधिकृत एरिम टाईलानलारले भने ।
२१ एमबी प्रतिसेकेन्डको डेटा गतिमा ग्राहकले इन्टरनेट चलाउन, सजिलै अनलाइन भिडियो हेर्न तथा टाढा रहेका साथीभाई तथा आफन्तहरुसँग सम्पर्कमा रहन सजिलो हुने टाईलानलारको विश्वास छ ।
हालै सम्पन्न गरिएको नेटवर्क आधुनिकिकरण मोबाईल डेटा सेवाको सन्दर्भमा ठूलो उपलब्धि हो । यस अघि एनसेलले करिब पाँच वर्ष अगाडी ३.६ एमबी प्रति सेकेन्ड गतिको मोबाईल इन्टरनेट सेवाको शुरुवात गरेको थियो, जसले ग्राहकलाई नेपालमै पहिलो पटक मोबाईल इन्टरनेट मार्फत सहजै अनलाइन भिडियो हेर्न सक्ने बनाएको थियो ।
अहिले डेटा सेवाको माग बढिरहेको बेलामा यो २१ एमबी प्रति सेकेन्ड सम्मको गतिले इन्टरनेट सफिर्ङ्गलाई अझ सुखद र विश्वासिलो बनाउने छ । ‘नेटवर्क क्षमता अपग्रेड गर्ने कार्य काठमाडौं बाहिर पनि विस्तार गर्नेछौं’ टाईलानलारले भने ।
नेटवर्क अपग्रेडिङ्ग गर्ने क्रममा एनसेलले बढी क्षमता भएका तथा कम वजनका टावर जडान गरेको छ, जसले भूकम्प पश्चात देखा परेको चिन्तालाई सम्बोधन गर्छन् । साथै यी टावरले कम उर्जा खपत गरी कार्बन निष्कासन कम गर्न योगदान पुर्‍याउँछन् ।
यसका साथै नेटर्वक कभरेज बढाउन थप टावर पनि जडान गरिएको छ । यी टावरहरु दुरसंचार प्राधिकरणका नयाँ नियम तथा निर्देशिकाले भने बमोजिम कम उचाई तथा वजनका छन् । साथै भवनको भारवहन क्षमता (स्ट्याबिलिटि) परीक्षणमा उत्तिर्ण भएका घरहरुमा मात्र टावर जडान गरिएको छ ।
यसरी अपग्रेड गरिएको नेटवर्कले भुर्इँचालो पश्चात झिकिएका धेरै टावरको क्षेत्रसमेत कभर गरेको छ । टावर राख्न बाँकी केहि ठाउँमा एनसेलले सेवा सुचारु राख्न “सेल अन हृवील” र “सेल अन लेग” जस्ता प्रविधि परिचालन गरी राखेको छ ।

