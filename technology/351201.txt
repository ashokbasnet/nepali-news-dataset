९६ प्रतिशतले चलाउँछन् मोबाइलबाट इन्टरनेट
२ मंसिर, काठमाडौं । नेपालमा विकास निर्माणले गति लिन नसके पनि इन्टरनेट सेवा भने द्रुत गतिमा फैलिएको छ । पछिल्लो एक वर्षमा मात्र करिव २७ लाख इन्टरनेट प्रयोगकर्ता थपिएका छन् ।
नेपाल दूरसञ्चार प्राधिकरणका अनुसार साउनसम्म इन्टरनेट प्रयोगकर्ताको संख्या १ करोड १६ लाख ८७ हजार ८१९ पुगेको छ । जबकी अघिल्लो वर्षको साउन महिनामा इन्टरनेट चलाउने ८९ लाख ४६ हजार ५६९ जना रहेका थिए ।

कुल संख्यामध्ये करिव ९६ प्रतिशतले मोबाइलबाट इन्टरनेट चलाउने गरेका छन् । साउन महिनासम्म मोबाइलबाट इन्टरनेट चलाउनेको संख्या १ करोड ११ लाख ९० हजार ७६५ रहेको छ । पछिल्लो एक वर्षमा मोबाइलबाट इन्टरनेट चलाउनेको संख्या २६ लाख जनाले बढेको छ ।
नेपालमा नेपाल टेलिकम, एनसेल र स्मार्ट टेलिकमले मोबाइलमा इन्टरनेट सेवा उपलब्ध गराएका छन् । मोबाइलमा इन्टरनेट चलाउनेको संख्या अन्य सेवाको तुलनामा तिब्र गतिले बढिरहेको छ ।
धेरै नेपालीको हातमा स्मार्टफोन पुग्नुका साथै इन्टरनेट सेवा प्रदायकले गाउँ गाउँसम्म सेवा विस्तार गरेपछि इन्टरनेट प्रयोगकर्ताको संख्या बढेको हो । नेपाल टेलिकमको एडीएसएल, वाइम्याक्स, मोबाइल इन्टरनेट, सिडिएमए तथा इभिडियो, एनसेल र स्मार्ट टेलिकमको मोबाइल इन्टरनेट सेवा तिब्र गतिमा विस्तार भएको छ ।

पछिल्लो समय नेपाल टेलिकम र अन्य सेवा प्रदायक (आइएसपी)को डायल अप सेवा, आइएसपीको वायरलेस मोडियम अप्टिकल फाइवरि इथियम, केवल मोडियम सेवाका ग्राहकहरु भने विस्तारै घटिरहेका छन् ।
प्राधिकरणका अनुसार साउनसम्म डायल अप चलाउने १० हजार, वायरलेस मोडियम ५ हजार, केवल मोडियम ६ हजार, एडीएसएल १ लाख ५० हजार, सिडिएमएए तथा इभिडियो १ लाख ९९ हजार, वाइम्याक्स साढे १३ हजार, विस्याट बेष्ड इन्टरनेट १३ जनाले लिइरहेका छन् ।

