एप्पललाई झण्डै ५५ करोड डलर तिर्न सामसुङ राजी

दक्षिण कोरियाली कम्पनी सामसुङ लामो समयदेखि चलिरहेको पेटेन्ट विवाद सुल्झाउनका लागि अमेरिकी कम्पनी एप्पललाई झण्डै ५५ करोड अमेरिकी डलर तिर्न सहमत भएको छ ।
बिहिवार दुवै कम्पनीले रकम लेनदेनको यो सम्झौतापत्र क्यालिफोर्नियास्थित अदालतमा पेश गरेका छन् ।
आफुले पेटेन्ट अधिकार लिएका कतिपय प्रविधिहरु सामसुङले अनुमति विना नै प्रयोग गरेको भन्दै एप्पलले सन् २०११ मै सामसुङ विरुद्ध उजुरी हालेपछि दुइ कम्पनीबीच कानूनी लडाइ चलिरहेको थियो ।
क्षतिपूर्ति वापत सामसुङले एप्पललाई ५४ करोड ८० लाख डलर तिर्न राजी भएपनि दुइ कम्पनीबीचको पेटेन्ट विवाद पूर्णत साम्य भने भैसकेको छैन र अमेरिकी अदालतले एप्पलमाथि थप आर्थिक क्षति पुगे नपुगेको बारेमा अर्को वर्ष फैसला सुनाउनेछ ।
क्यालिफोर्निया अदालतमा पेश भएको मुद्दा व्यवस्थापन सम्बन्धी संयुक्त निवेदनमा सामसुडले १० दिनभित्र एप्पललाई रकम दिन मन्जुर भएको उल्लेख छ ।
पेटेन्ट मुद्दामा सन् २०१२ मै सामसुडले एप्पललाई १ अर्ब डलर रकम तिर्नुपर्ने ठहर जुरीले गरेको थियो । पछि पुनरावेदन गर्दा यसलाई ९३ करोड डलरमा झारिएको थियो । पछि उक्त जरिवाना रकमलाई दुइ भागमा विभाजन गरेर प्रविधि प्याटेन्टका लागि ५४ करोड ८० लाख र प्याकेजिंग सामानको नक्कलका लागि ३८ करोड २० लाख डलर जरिवाना तिर्नुपर्ने ठहर जुरीले गरेको थियो । अहिले दुइ कम्पनीबीच भएको रकम लेनदेनको समझदारी यहीँ जरिवाना रकमको भाग रहेको बताइएको छ ।
तर मुद्दाको अन्तिम किनारा लाग्ने क्रममा यदि एप्पललको दाबी ठहर नभएमा र आफु निर्दोष सावित भएमा एप्पललाई दिएको रकम फिर्ता पाउनुपर्ने दाबी सामसुडको रहेको छ ।

