याहुकी सीइओले जुम्ल्याहा छोरी जन्माइन

यतिबेला ठूला प्रबिधि कम्पनीका प्रमुख कार्यकारीहरुलाई एकैपटकजस्तै सन्तान सुख प्राप्त भइरहेको छ ।
फेसबुक सीइओ मार्क जुकरवर्गले छोरी जन्माएको केही दिनपछि याहुकी सीइओ मारिसा मेयरले जुम्ल्याहा सन्तान जन्माएकी छिन् । यतिबेला क्यालिफोर्नियाको सिलिकन भ्यालीमा सुत्केरी चर्चा गर्माउँदो छ ।
मारिसाले बिहीबार आफ्नो ट्वीटरमार्फत् जुम्ल्याहा छोरी जन्माएको घोषणा गरेकी छिन् ।
‘म र मेरा पति ज्याक दुई जुम्ल्याहा छोरी जन्माएको जानकारी गराउन पाउँदा निकै उत्साहित र खुसी छौं ।’ उनले भनिन् ।
प्रतिस्पर्धामा खरो उत्रिन निकै दबाब झेलिरहेको याहुमा ठूला सुधारको घोषणा गरेको भोलिपल्टै उनले दुई सन्तानलाई जन्म दिएकी हुन् । सुत्केरी हुनु अघिल्लो दिनसम्म उनी कार्यालय गइरहेकी थिइन, संचारमाध्यममा अन्तरवार्ता दिइरहेकी थिइन् ।
मारिसाले सन् २०१२ मा गुगल छाडेर याहुमा सीइओका रुपमा काम थालेकी थिइन् । यसअघि उनका एक छोरा छन् ।

मारिसाले दुई साताको न्यूनतम सुत्केरी बिदा लिने जनाएकी छिन । उता, फेसबुक मालिक जुकरवर्ग भने दुई महिने बिदामा छन् । उनले आफ्नी छोरीको डाइपर फेरिदिएको तस्वीर फेसबुकमा पोष्ट गरेका छन् ।

