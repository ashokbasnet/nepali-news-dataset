आइफोनको क्यामेरा बनाउन एप्पलले भर्ना गर्यो ८ सय इन्जिनियर

अमेरिकी कम्पनी एप्पलले आफ्नो सर्वाधिक चर्चित ग्याजेट आइफोनको धेरै प्रयोग हुने भागलाई अझै उत्कृष्ट बनाउनका लागि ८ सय जना इन्जिनियर भर्ना गरेको छ । र, आइफोनले अझै उत्कृष्ट बनाउन खोजेको आइफोनको त्यो भाग हो, क्यामरा ।
एप्पलको क्यामरा सुधारको महत्वपूर्ण कार्यको अगुवाई गरिरहेका एक अधिकारी ग्राम टाउनसेन्डले एक अन्तरवार्ताका क्रममा भनेका छन्ः हुनत क्यामरा भनेको स्मार्टफोनको एक सानो हिस्सा हो, तथापि यो आफै २ सय वटा साना टुक्रा मिलेर बनेको हुन्छ ।
उनका अनुसार आइफोनको क्यामराले एउटा तस्वीर खिच्नका लागि २ अर्ब ४० करोड वटा प्रक्रिया पूरा गर्दछ । आइफोनका इन्जिनियरहरुले आइफोन प्रयोगकर्ताले खिच्ने फोटाको गुणस्तर राम्रो होस् भन्नका लागि निकै मेहेनत गरेर काम गरिरहेको भन्दै उनले फोटो खिच्दा हात हल्लिएपनि खिचिने फोटाको गुणस्तर नखस्किने प्रविधिको प्रयोग भैरहेको बताए ।
उनका अनुसार आइफोनको क्यामरामा ४ वटा निके सुक्ष्म तार हुन्छन् जसको मोटाइ मानिसको कपालको आधा हुन्छ । यी तारहरुले माइक्रोसस्पेन्सन तयार गर्दछन् अर्थात् यो माइक्रोसस्पेन्सनको मद्धतले फोटो खिच्दा हात हल्लिएको बेलामा उत्पन्न हुने झट्कालाई आइफोनको क्यामराले सहन गर्दछ र फोटोको गुणस्तरमा कुनै कमी आउँदैन ।
टाउनसेन्डको टीमसँग एउटा ल्याब रहेको छ जसमा फरक फरक प्रकाशमा क्यामराले कस्तो तस्वीर खिच्दछ भन्ने कुराको पनि परीक्षण गरिन्छ । उनीहरुले जुनसुकै प्रकारको प्रकाशको अवस्थामा पनि आइफोनकेा क्यामराले उत्कृष्ट तस्वीर लेओस् भन्ने उद्धेश्यका साथ सोही क्षमताको क्यामराको विकाश गर्दछन् । -एजेन्सीको सहयोगमा

