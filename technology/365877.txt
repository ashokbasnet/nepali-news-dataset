अन्नेम्ड समूह बन्यो एनसेल एप क्याम्पको उत्कृष्ट बिजेता

७ पुस, काठमाडौं । निजी क्षेत्रको दूरसञ्चार सेवा प्रदायक कम्पनी एनसेलले आयोजना गरेको एनसेल एप क्याम्प प्रतियोगितामा ‘अन्नेम्ड समूह’ उत्कृष्ट बिजेता बनेको छ । बिजयी भएसँगै यो समूहले ७ लाख ५० हजार रुपैयाँ नगद पुरस्कार हात पारेको छ ।
शितल कुमार महर्जन टिम लिडर रहेको अन्नेम्ड समूहमा बिबेक शाही ठकुरी, मनिष श्रेष्ठ र प्रवेश मानन्धर रहेका थिए । मनोरञ्जन विधाको प्रतियोगी यो समूहले मनोरञ्जन विधामा उत्कृष्ट हुँदै सबै समूहको बिजेता बन्न सफल भएको हो ।
एप क्याम्पमा मनोरञ्जन विधासहित पर्यटन, स्वास्थ्य र युटिलिटिज गरी चार समूहमा प्रतिस्पधाई गराइएको थियो । प्रतियोगीमध्ये सबैभन्दा राम्रो एप बनाउने समूह विजयी भएका हुन् ।
पर्यटन विधामा ‘पिन पिक्स’, स्वास्थ्य विधामा ‘स्किन कन्सल्ट’ र युटिलिटिज विधामा ‘निडर’ समूह विजयी भएका छन् । यी विजयी समूहले २ लाख ५० हजार रुपैयाँको दरले नगद पुरस्कार प्राप्त गरेका छन् ।  

