सन् २०१५ मा आएका सर्वाधिक लोकप्रिय १० स्मार्टफोन
विश्व बजारमा स्मार्टफोन निर्माता कम्पनीहरुबीच नयाँ उत्पादन बजारमा ल्याउने होडबाजी भैरहन्छ र वर्ष सन् २०१५ मा पनि थुप्रै कम्पनीका सयौँ नयाँ स्मार्टफोन बजारमा आए । बजारमा आएका सबैलाई उपभोक्ताले रुचाउने कुरै भएन र केहीले पक्कैपनि स्मार्टफोन प्रयोगकर्ताको मन जिते र वर्षका सर्वाधिक रुचाइएका ग्याजेट बन्न सफल भए । सन् २०१५ मा रिलिज भएर सर्वाधिक लोकप्रिय बन्न सफल १० उत्कृष्ट स्मार्टफोन यस्ता छन्ः

१. सामसुङ ग्यालेक्सी एस सिक्स एजः सायद सामसुङको एस सिक्स एज यो वर्षको सर्वाधिक उत्कृष्ट तथा लोकप्रिय स्मार्टफोन हो । यसको लुक्स मात्र होइन अन्य हार्डवेयरका साथै सफ्टवेयर पनि आकर्षक र उच्च क्षमतायुक्त छ ।

२. आइफोन सिक्स एसः निसन्देह भन्नुपर्छ एप्पलका हरेक आइफोनहरु विशेष हुने गर्छन् र पछिल्लो आइफोन सिक्स एस खासगरी फोर्स सेन्सेटिभ टचस्क्रिन प्रविधि भित्राउने श्रेय सहित लोकप्रियताको शिखरमै रह्यो । यसको क्यामराको क्षमताको पनि धेरैले प्रसंसा गरे ।
३. गुगल नेक्सस फाइभ एक्सः एलजीको गुगल नेक्सस फाइभ एक्स स्मार्टफोन सस्तो मूल्यमा गुणस्तरीय फिचर्स सहित बजारमा आयो । अझ एन्ड्रोइडको मार्समेलो अपरेटिंग सिस्टमसहित पहिलोपटक आएका यो स्मार्टफोनमा धेरैका आँखा गए । यसमा अरु सबै कुरा प्रयोगकर्ताले मन पराएपनि यसको मेमोरी ३२ जिबीभन्दा बढाउन नसकिने कुरा चाहीँ धेरैलाई खटि्कयो ।

४. लेनोभो के थ्री नोटः चिनिया कम्पनी लेनोभोले यो वर्ष एसियाली स्मार्टफोन बजारमा राम्रै प्रभाव छाड्यो । सस्तो मूल्यमा उच्च गुणस्तर तथा फिचर्स सहितको के थ्री नोटले बजेट स्मार्टफोनका पारखीको मन राम्रैसँग जित्न सफल भयो ।

५. साओमी एमआइ फोरः चिनिया कम्पनी साओमीको एमआइ फोर स्मार्टफोन वर्षको सुरुवातमै देखा पर्यो । उच्च गुणस्तरीय हार्डवेयर तथा सुपथ मूल्यका कारण यो स्मार्टफोनले प्रतिस्पर्धी स्मार्टफोनलाई ठूलै चुनौति दियो । यसमा एन्ड्रोइड सिक्सको अपडेट गर्ने तथा मूल्य अझै घटाउने कुराले अबको केही समयसम्म पनि यो स्मार्टफोन उपभोक्ताको चाहनामा पर्ने देखिन्छ ।
६. मोटो एक्स प्लेः मोटोरोला कम्पनीको मोटो एक्स प्ले सामान्य तर मजबुत स्मार्टफोन हो । गुणस्तरीय हार्डवेयर तथा सफ्टवेयरले युक्त यो स्मार्टफोन खासगरी ब्याट्री तथा क्यामराको गुणस्तरका कारण पनि प्रसंसा बटुल्न सफल भयो ।
७. सामसुंग ग्यालेक्सी नोट फाइभः उच्च मूल्यका स्मार्टफोनहरुमध्ये ग्यालेक्सी नोट फाइभ अग्रणी फोन हो भन्दा फरक पर्दैन । यसको आलमुनियम तथा सिसाको बडी तथा आकर्षक डिजाइनले सामसुंगका फ्यानहरुको मन तान्न सफल भयो । यसको क्यामरा पनि बजारमा उपलब्ध स्मार्टफोन क्यामरामध्ये सर्वोत्कृष्ट नै छ ।
८. जिओनी म्याराथन एम फाइभः चिनिया कम्पनी जिओनीको म्याराथन एम फाइभ स्मार्टफोन खासगरी ब्याट्री नखप्ने स्मार्टफोनको भिडमा निकै राम्रो विकल्पका साथ प्रस्तुत भयो । यसको ६०२० मिलिएम्पिएर आवर क्षमताको ब्याट्री लगातार २४ घण्टासम्म फिल्म हेर्दासम्म खप्ने दाबी गरिएको छ । नियमित प्रयोगका लागि भने यो हप्तादिनसम्म चार्ज नगरेपनि हुन्छ ।

९. गुगल नेक्सस सिक्स पीः हुवाबेद्धारा निर्मित गुगल नेक्सस सिक्स पी स्मार्टफोनमा एन्ड्रोइड मार्समेलो अपरेटिंग सिस्टम प्रयोग भएको छ । यसको मेटल बडी देखि लिएर शानदार स्क्रिन मुख्य विशेषता हुन् । यसको शक्तिशाली क्यामराले ४ के रिजोलुसनमा फोटो तथा भिडियो खिच्न सक्छ ।
१०. एसस जेनफोन सेल्फीः क्यामरा तथा सेल्फी पारखीका लागि एससको यो स्मार्टफोन उपहार नै सावित भयो । यो स्मार्टफोनमा १३ मेगापिक्सेल क्षमताका दुइ क्यामरा अगाडि र पछाडि रहेका छन् जसमा डुअल टोन एलइडी फ्लास छ । साथै पछाडिको क्यामरामा लेजर अटोफोकस प्रविधि पनि छ । घरभित्र तथा कम प्रकाश भएको ठाउँमा समेत यसले प्रष्ट तथा गुणस्तरीय तस्वीर खिच्न सक्छ साथै अहिलेसम्म उपलब्ध स्मार्टफोनहरु मध्ये सबैभन्दा उत्कृष्ट सेल्फी खिच्नसक्छ । ३ जिबीको र्याम तथा क्वालकोम स्नापड्रागन ६१५ सोसी प्रोसेसर यसका मुख्य विशेषता हुन् । एजेन्सीको सहयोगमा

