फेसबुकले हरेक हप्ता रोक्छ १० लाख आतंकवादी सन्देश

सोसल मिडिया साइट फेसबुकमा दिनहुँ करोडौँ प्रयोगकर्ताले सन्देश पठाउँछन्, विभिन्न सामाग्रीहरु शेयर गर्छन् । यसरी शेयर गरिने तथा कसैलाई पठाइने सामाग्री वा सन्देशहरुमा सबै असल मात्र हुँदैनन् कतिपय निकै खराब पनि हुन्छन् । यस्ता खराब तथा उछृंखल सन्देशहरुलाई रोक्नका लागि फेसबुकले ठूलै प्रयत्न गरिरहेको छ । राष्ट्रसंघीय अधिकारीका अनुसार फेसबुकले हरेक हप्तामा आतंकवादी वा कट्टरपन्थी विचारधाराको प्रचार गर्ने खालका १० लाख जति सन्देशहरुमा प्रतिबन्ध लगाउने गरेको छ ।
संयुक्त राष्ट्रसंघको आतंकवाद विरोधी समितिका कार्यकारी निर्देशक जिन पल लाबोर्डेले यस्तो बताएका हुन् । लाबोर्डेले भनेका छन् ः हामीहरुले आतंकवादी संगठनले जस्तै वा त्यसभन्दा पनि तिब्र गतिमा सोसल नेटवर्कको बारेमा सिक्नु आवश्यक छ ।
नागरिक सुरक्षा र अनलाइनको गोपनियताबीच कसरी सन्तुलन कायम गर्न सकिन्छ भन्ने बारेमा सम्बोधन गर्ने क्रममा उनले यस्तो बताएका हुन् । उनका अनुसार यस्तो सन्तुलन कायम गर्नु कानून कार्यान्वयन निकाय, नागरिक समाज तथा निजि कम्पनीहरुका लागि समेत ठूलो चुनौति हो । उनी भन्छन्ः हामीले स्वतन्त्रता तथा अनलाइन गोपनीयताको बीच सन्तुलन खोज्नुपर्छ तर यसको साथमा विश्वका मानिसहरुको सुरक्षा गर्नु पनि निकै आवश्यक छ ।
सोसल नेटवर्कमा इस्लामिक स्टेट जस्ता आतंकवादी संगठनहरुलाई हराउनु जरुरी छ । यो लक्ष्य प्राप्त गर्नका लागि सामाजिक संगठन, संयुक्त राष्ट्रसंघका सदस्य तथा फेसबुक, गुगल, माइक्रोसफ्ट तथा टि्वटर जस्ता अनलाइन सन्देशहरु शेयर गर्ने सोसल नेटवर्कहरुको बीचमा सम्बन्ध तथा सम्पर्क स्थापित गर्नु आवश्यक छ ।
उनका अनुसार यु ट्युबले पछिल्लो २ वर्षमा मात्र आतंकवादको प्रचार गर्ने झण्डै १ करोड ४० लाखवटा भिडियोलाई हटाइदिएको छ । निजी कम्पनीहरुले आफु नराम्रो हुन नचाहेको र यो दिशामा राम्रो सहयोग गरिरहेको उनले बताएका छन् ।

