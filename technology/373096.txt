यस्तो छ १ सय जिबी स्टोरेज क्षमताको क्लाउड बेस्ड स्मार्टफोन

अमेरिकाको लस भेगासमा चलिरहेको कन्जुमर इलेक्ट्रोनिक्स शो २०१६ मा क्लाउडमा डाटा भण्डारण हुने प्रविधिमा आधारित स्मार्टफोन नेक्सबिट रोबिन सार्वजनिक गरिएको छ । यो फोन आगामी फेब्रुअरी महिनादेखि बजारमा उपलब्ध हुने बताइएको छ । इलेक्ट्रोनिक्स शो मा यो फोनका प्रमुख डिजाइनर स्कड क्रोएलले फेब्रुअरी १६ देखि यो फोनलाई बजारमा पठाउने उद्घोष गरे ।
यो फोनको उत्पादन गर्नका लागि कम्पनीले आर्थिक कोष जुटाउने वेबसाइट किकस्टार्टरको सहयोग लिएको थियो । उक्त कोषमा रकम जम्मा गर्ने सुरुवाती १ हजार जना दातालाई फेब्रुअरी १६ कै दिन यो स्मार्टफोन उपलब्ध गराइनेछ । अन्यका लागि भने महिनाको अन्त्यसम्ममा सिपमेन्ट हुनेछ ।
यो नविन प्रविधिको स्मार्टफोनलाई एप्पल, एन्ड्रोइड तथा एचटिसीका पूर्व कर्मचारीहरुले मिलेर बनाएका हुन् र यो आम स्मार्टफोन भन्दा अलग छ । यो स्मार्टफोनमा अब अन्य स्मार्टफोनमा जस्तो मेमोरीको समस्या हुनेछैन । किनकी यो पूरै कम्प्युटर क्लाउडमा आधारित छ र यसमा कुनै मेमोरी कार्ड आवश्यक पर्नेछैन । तपाइँले स्मार्टफोनमा राख्ने सबै डाटा सिधै क्लाउडमा सेभ हुनेछन् ।
यो स्मार्टफोनका उपभोक्ताले अटोमेटिक अपलोडिंगको सुविधाका साथै १ सय गिगाबाइटको क्लाउड स्पेस निशुल्क पाउनेछन् । जब मोबाइलमा वाइफाइ कनेक्ट हुन्छ तब मोबाइलका सबै डाटा प्रयोगकर्ताको निजि क्लाउड स्पेसमा गएर स्टोर हुन्छन् । यो स्मार्टफोनमा फिंगरपि्रन्ट सेन्सर समेत रहेको छ ।
नेक्सबिट रोविनलाई क्राउडफंडिंग वेबसाइट किकस्टार्टरको माध्यमबाट केही शर्तको साथ खरीद गर्न सकिन्छ । सुरुवाती १ हजार जना क्रेतालाई यो फोन ३४९ डलरमा प्रदान गरिनेछ । आम बजारबाट बिक्रि सुरु भएसँगै अन्यको लागि भने यसको मूल्य केही बढि हुनेछ ।
क्लाउड बेस्ड प्रविधिमा आधारित यो स्मार्टफोनका केही विशेषता यस्ता छन्:

५.२ इन्च फुल एचडी डिस्प्ले, १९२० गुणा १०८० पिक्सेल
क्वालकम हेक्जाकोर स्नापड्रागन ८०८ प्रोसेसर
३ जिबी र्‍याम
१३ मेगापिक्सेलको मुख्य क्यामरा र ५ मेगापिक्सेलको सेल्फी क्यामरा
३२ जिबीको इन्टर्नल मेमोरी, १ सयजिबीको क्लाउड स्टोरेज
थ्री जी, फोर जी तथा वाइफाइ केनेक्टिभिटी
२८६० मिलिएम्पिएर आवर क्षमताको ब्याट्री
एन्ड्रोइड अपरेटिंग सिस्टम ।


