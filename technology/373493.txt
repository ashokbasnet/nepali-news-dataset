सकिँदैछ मोटोरोलाको युग
मोबाइलको दुनियामा कुनै समयको निकै चर्चित नाम मोटोरोला अब देख्न नपाइने भएको छ । चिनिया कम्पनी लेनोभोले आफ्नो ब्राण्ड मोटोरोलाको नाम परिवर्तन गर्ने तयारी गरिरहेको छ । यो वर्षदेखि मोटोरोलाको नाम परिवर्तन भएर मोटो बाइ लेनोभो रहनेछ ।
सन् २०१४ मा लेनोभोले मोटोरोलालाई गुगलबाट किनेको थियो । अहिलेसम्म लेनोभोले मोटोरोला ब्राण्डबाटै स्मार्टफोन उत्पादन गर्दै आएको थियो । तर रिब्रान्डिंगपछि अब स्मार्टफोनमा मोटोरोला ब्राण्डको युग समाप्त हुनेछ ।
अमेरिकाको लस भेगासमा चलिरहेको कन्जुमर इलेक्ट्रोनिक्स शो, २०१६ मा मोटोरोलाका प्रमुख कार्यसंचालन अधिकृत सिओओ रिक अस्टरलोले यो जानकारी दिएका हुन् । सिएनइटी सँगको अन्तरवार्तामा रिकले मोटोरोला नामलाई पूर्ण रुपमा भने नछाडिने र यसलाई कर्पोरे काममा प्रयोगमा ल्याइने बताए । उनले भनेका छन्: हामी विस्तारै मोटोरोलाबाट हटेर मोटोमा आउनेछौँ ।
मोटोको एम अक्षरको लोगो स्मार्टफोनमा रहनेछ । प्याकिंग तथा अन्य कुनैपनि चिजमा मोटोरोला ब्राण्डनेम लेखिनेछैन । यसअघि जहाँ मोटोरोला लेखिन्थ्यो त्यस ठाउँमा मोटो बाइ लेनोभो लेखिनेछ ।
लेनोभोले स्मार्टफोनका विषयमा आफ्नो रणनीति समेत बदल्न थालेको छ । उसले कम मूल्यका स्मार्टफोनको ब्रान्डिंग भाइब नामबाट गर्नेछ र महंगा स्मार्टफोनको भने मोटो नामबाट । लेनोभोका अनुसार उसले ब्राण्डको नाम समाप्त गर्न खोजेको नभै झनै मजबुत बनाउन लागेको हो ।
कुनैबेला गुगलले साढे १२ अर्ब डलरमा मोटोरोला खरीद गरेको थियो । तर यसबाट निकै घाटा खाँदै गुगलले सन् २०१४ मा लेनोभोलाई २ अर्ब ९० करोड डलरमा मोटोरोला बेचेको थियो ।

