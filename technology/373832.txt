लौ आयो स्मार्ट लठ्ठी, बुढाबुढी र ट्रेकिङका लागि उपयुक्त
अमेरिकाको लस भेगासमा भैरहेको कन्जुमर इलेक्ट्रोनिक्स शो मा एक पछि अर्को नयाँ प्रविधिहरु सार्वजनिकीकरण तथा प्रदर्शन भैरहेका छन् । एक चिनियाँ कम्पनीले निर्माण गरेको स्मार्ट लठ्ठी पनि प्रदर्शनीमा आकर्षणको केन्द्र बनेको छ ।
चिनियाँ कम्पनी हुवाहे (स्मार्टफोन निर्माता हुवावे हैन्) ले बनाएको यो स्मार्ट लठ्ठीमा अत्याधुनिक प्रविधि जडान गरिएको छ । यो लठ्ठीमा जिपिएस प्रविधि छ । जसका कारण यो लठ्ठी लिएर हिँड्नेले आफू कुन ठाउँमा छु भनेर पत्ता लगाउन सक्छ । नयाँ ठाउँमा पदयात्रामा निस्कनेका लागि यो लठ्ठी निकै विश्वासिलो साथी सावित हुने वैज्ञानिकहरुको दाबी छ ।
त्यस्तै यो लठ्ठीमा एउटा इमर्जेन्सी बटन पनि रहेको छ । जसलाई दबाउने बित्तिकै विभिन्न पाँच वटा नम्बरमा फोन जान्छ । आफू अप्ठेरो वा खतरामा परेकाबेला आकस्मिक सहयोगका लागि यो इमर्जेन्सी बटन दबाउन सकिन्छ र यसो गर्दा आफूलाई उद्धार तथा सहयोग गर्नेहरु आउन सक्छन् ।
वास्तवमा यो स्मार्ट लठ्ठी बुढाबुढीका लागि समेत सहयोगी हुन्छ । किनकी यसमा आफू जानुपर्ने ठाउँको नक्सा पहिले नै सेट गरिसकेपछि बाटोमा हिँड्दा यसले बाटो पहिल्याइदिने र गलत बाटोमा गएमा सूचना दिने गर्छ ।


मोबाइल एपबाट नियन्त्रण हुने यो लठ्ठीमा स्पिकर र माइक्रोफोनको पनि ब्यबस्था गरिएको छ जहाँबाट प्रयोगकर्ताले सिधै फोनमा कुराकानी पनि गर्न सक्छन् ।
यो स्मार्ट लठ्ठीको मूल्य ५५ अमेरिकी डलर अर्थात करिव ६ हजार रूपैयाँ पर्छ । अलिबाबा, अमेजन लगायतका अनलाइनबाट पनि यो लठ्ठी किन्न सकिन्छ ।





