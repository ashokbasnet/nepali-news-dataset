आयो मानिसको दिसा धोइदिने स्मार्ट ट्वाइलेट

अब आफ्नो दिसा आफै धुनुपर्ने बाध्यता हट्ने भएको छ । सायद ट्वाइलेट पेपरको आवश्यकता अब पर्नेछैन । किनकी जापानले यस्तो ट्वाइलेट बनाएको छ जसले दिसा गर्ने मानिसको दिसा धोइदिन्छ । अनि ट्वाइलेट समेत आफै सफा हुन्छ ।
अमेरिकाको लस भेगासमा चलिरहेको कन्जुमर इलेक्ट्रोनिक्स शो मा एउटा स्मार्ट पाइखानाले सबैको ध्यान खिचिरहेको छ ।
यो जापानी प्रविधिको बखान गर्न तथा आगन्तुकलाई व्याख्या गर्नमै फुर्सद छैन शो मा रहेको आफ्नो स्टलमा मौजुद ट्वाइलेट निर्माता कम्पनीका प्रतिनिधिलाई ।
कुनै व्यक्ति जब यो ट्वाइलेटको नजिक आउँछ यो आफै खुल्दछ । मानिस भित्र पसेर शौच गरी जब बाहिर निस्कन्छ यसले स्वचालित रुपमा फ्लस हान्छ अनि सफा गर्दछ ।
ट्वाइलेटले आफै फ्लस हान्ने र आफै सफा हुने सम्म त ठिकै थियो । तर यो ट्वाइलेटले मानिसको दिसा समेत आफै धोइदिन्छ, त्यो पनि तातो पानीले । मानिसको मलद्धार क्षेत्रमा यसले तातो पानीको स्प्रे हानेर धोइदिन्छ अनि ताप दिएर भिजेको अंग ओभानो पनि बनाइदिन्छ ।
यो स्मार्ट ट्वाइलेटको मूल्य झण्डै १० लाख रुपैयाँ रहेको छ । महंगो हुनाका बाबजुत यो ट्वाइलेटका ४ करोड मोडेल बिकिसकेका छन् ।

स्यानिटरी सामानहरु निर्माण गर्ने जापानी कम्पनी टोटोले यो स्मार्ट ट्वाइलेट बनाएको हो । यो इन्टेलिजेन्ट ट्वाइलेटलाई अझै अरु अत्याधुनिक तथा विकशित गरिरहेको उसको भनाइ छ ।
कम्पनीका प्रवक्ता लेनोरा क्याम्पोसका अनुसार यो ट्वाइलेटको इलेक्ट्रोलाइज्ड पानीको स्प्रेको सहायताले आफैले आफुलाई सफा गरेर ब्याक्टेरिया सबै नष्ट गर्दछ । साथै यसको सतहमा पनि केही टाँसिदैन र सफा हुन्छ किनकी यो कमोटको सतहमा टाइटानियम डाइअक्साइड र जिर्कोनियमको लेपन रहेकेा छ । यसको मतलब यसलाई वर्षदिनसम्म सफा नगरेपछि यसमा केही टाँसिनेवाला छैन ।
तर यो ट्वाइलेटले कमोटको भित्री हिस्सा मात्र सफा गर्छ । ट्वाइलेटको बाहिरी हिस्सा भने मानिस आफैले सफा गर्नुपर्छ ।
हुनत जापानीहरुको लागि यस्तो ट्वाइलेट नयाँ होइन । जापानका ७० प्रतिशत घरहरुमा यो प्रविधिको ट्वाइलेट रहेको छ । तर यसलाई विश्वव्यापी बनाउने सोँच कम्पनीको रहेको छ ।
टोटोले नियोरेस्ट नामका स्मार्ट ट्वाइलेटका मोडेलहरु अमेरिका र युरोपमा बेचिरहेको छ र लस भेगासमा त्यसको नयाँ भर्सन प्रदर्शनीमा राखेको छ ।
नियोरेस्ट ७५० एच मोडेलको यो ट्वाइलेटले कम ठाउँ ओगट्ने र पानी पनि कम खर्च गर्ने बताइएको छ ।
यो मोडेलको ट्वाइलेट यहीँ वर्ष युरोपमा र अर्को वर्षदेखि अमेरिकामा लग्ने योजना कम्पनीको रहेको छ ।

