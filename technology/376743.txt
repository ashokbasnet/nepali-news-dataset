ह्वाट्सएपले सदस्यता शुल्क हटाउँदै, अब पूर्ण निःशुल्क

म्यासेजिङ एप ह्वाट्सएपले प्रयोगकर्तासँग लिँदै आएको बाषिर्क एक अमेरिकी डलर सदस्यता शुल्क हटाउने भएको छ । गत बर्षमात्रै १९ अर्ब डलरमा फेसबुकले खरिद गरेको ह्वाट्सएपले प्रयोगकर्ताहरुको संख्या बृद्धि गर्न नयाँ घोषणा गरेको हो ।
एशियाली बजारमा तिब्र विस्तार भइरहेका प्रतिस्पर्धी म्यासेजिङ एपहरु- लाइन, वी च्याट लगायतमा उपभोक्ताको तिब्र आर्कषण देखिएपछि ह्वाट्सएपले नयाँ रणनीति अबलम्बन गरेको हो ।
यो नीति तत्कालै बिश्वभर लागू हुने र हाल सदस्यता शुल्क तिरिरहेका प्रयोगकर्ताको शुल्क पनि मिनाहा गरिने प्रबिधि पोर्टल रिकोडले जनाएको छ ।
ह्वाट्एपका प्रमुख कार्यकारी अधिकृत जोन कोउमले म्युनिखमा आयोजित कार्यक्रममा यस्तो घोषणा गरेका हुन् । कम्पनीले ब्लगपोष्टमा सदस्यता शुल्क हटाएर बिज्ञापन सुरु गर्न नखोजिएको प्रष्ट पारेको छ ।
ह्वाट्सएपका झण्डै १ अर्ब प्रयोगकर्ता पुगेका छन् । नयाँ घोषणासँगै प्रयोगकर्ता बढ्ने र इंगेजमेन्टसमेत बढ्ने बिश्वास गरिएको छ ।

