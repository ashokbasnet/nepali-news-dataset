जब एक सय ९ रुपैयाँमै किनियो ४६ हजारको आइफोन
भाग्य भएपछि तालुमा आलु फल्छ भन्ने उखान त्यसै बनेको होइन । भारतमा एकजना विद्यार्थीलाई यस्तै तालुमा आलु फलेको छ । भाग्यले साथ दिएपछि उनी फर्सीको भाउमा आइफोन खरीद गर्न सफल भएका छन् ।
पन्जाब युनिभर्सिटीमा पढ्ने विद्यार्थी निखिल बंसलले अनलाइन सपिंग साइट स्न्यापडिलबाट २९ हजार भारु पर्ने आइफोन फाइभ एस गोल्ड जम्मा ६८ भारुमा खरीद गरेका छन् ।
निखिलका अनुसार स्न्यापडिलले आफ्नो साइटमा आइफोन फाइभ एसमा ९९.७ प्रतिशत छुट प्रदान गरिरहेको कुरा उल्लेख गरेको थियो । उक्त अफर देख्ने बित्तिकै उनले तत्कालै आइफोन फाइभ एस अनलाइनमा अर्डर गरिहाले । तर उनलाई उक्त आइफोन डेलिभरी गरिएन । प्राविधिक गडबडीका कारण साइटमा यस्तो अफर देखिएको र वास्तविक रुपमा आइफोनमा यति भारी छुटको अफर नदिइएको दाबी गर्यो । कम्पनीले आइफोनमा ९९.७ प्रतिशत छुट दिइएको भन्ने सूचना हटाइसकेको थियो ।
निखिल पछि हट्नेवाला थिएनन् । उनले तत्कालै उपभोक्ता अदालतको ढोका ढकढकाए । उनले अदालतमा स्न्यापडिलले आफ्नो वेबसाइटमा आइफोन फाइभ एसमा ९९.७ प्रतिशत छुट दिइएको सूचना प्रकाशित गरेको र सम्पूर्ण दमदार फिचर्स तथा १६ जिबी स्टोरेज क्षमता सहित प्राप्त हुने दाबी गरेको कुरा उनले अदालत समक्ष राखे । तर स्न्यापडिलका प्रतिनिधिले भने प्राविधिक समस्याका कारण भुलबस त्यस्तो अवास्तविक सूचना वेबसाइटमा देखिन गएको र त्यसलाई तुरुन्त हटाइएको जिकिर गरे ।
आखिर निखिलले अदालतबाट न्याय पाउनु जो थियो । उपभोक्ता अदालतले स्न्यापडिलको तर्कलाई खारेज गरिदियो र फैसला गरिदियो । अदालतले ९९.७ प्रतिशत छुट दिएर ६८ भा. रुपैयाँमा उक्त आइफोन निखिललाई उपलब्ध गराउन स्न्यापडिलका नाममा आदेश दियो । स्न्यापडिलको पीडा यत्तिमा मात्र सिमित रहेन । गलत सूचना प्रवाह गरेको भन्दै अदालतले उसलाई २ हजार भारु जरिवाना पनि गर्यो ।
उक्त फैसलाको विरुद्धमा जब स्न्यापडिलले आवाज उठायो अदालतले अर्को कडा कदम चाल्दै उसको जरिवाना रकम पाँच गुणा बढाएर १० हजार भारु बनाइदियो ।

