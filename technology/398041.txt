जिकासँग जुध्न गुगलको १० करोड, भाइरसको फैलावट रोक्न सफ्टवेयर बनाउने
टेक जाएन्ट गुगलले विश्व स्वास्थ्य संकटकालको रुपमा घेाषित जिका भाइरसको फैलावट रोक्ने अभियानका लागि १०ल लाख अमेरिकी डलर सहयोग गरेको छ । राष्ट्रसंघीय बालकोष युनिसेफलाई गुगलले उक्त सहयोग रकम प्रदान गरेको हो ।
हाल सबैभन्दा भयानक रुपमा ब्राजिलमा देखा परेको यो भाइरसबाट ठूलो संख्याका बालबालिकाहरुको संक्रमित भएका छन् र उनीहरुको मस्तिष्क कम राम्रोसँग विकशित हुन पाउँदैन ।
आफ्नो आर्थिक सहयोगले जनचेतना अभिवृद्धि, लामखुट्टेको संख्या नियन्त्रण तथा खोपको विकाशमा सहयोग गर्ने गुगलको दाबी छ ।
भाइरसको नक्सांकन तथा यसको फैलावटको पूर्वानुमानका लागि गुगलका केही इन्जिनियरहरुले युनिसेफसँग मिलेर काम गरिरहेको गुगलले आफ्नो एक ब्लगपोष्टमा जनाएको छ ।
गुगलका इन्जिनियरहरुले जिका भाइरसको फैलावटको अनुमान गर्ने खालको सफ्टवेयरको विकाशमा लागिरहेका छन् । साथै गुगलले आफ्नो सर्च इन्जिनमा जिका भाइरसबारे विभिन्न १६ भाषामा अद्यावधिक तथा विस्तृत जानकारी उपलब्ध गराएको छ । साथै उसले यु ट्युबमा पनि जिकाका विषयमा जानकारीमूलक भिडियोहरु तयार गर्दैछ ।
विश्व स्वास्थ्य संगठनले जिका भाइरसलाई इबोला भाइरससँग गम्भीर विश्वव्यापी खतराको रुपमा औल्याएको छ । तर इबोला भाइरसमा संक्रमित बिरामीको सुरुमै पहिचान हुने भएपनि जिका भाइरस संक्रमणका लक्षणहरु अझैपनि पूर्णरुपमा पत्ता लाग्न सकेका छैनन् र शोधकर्ताहरु सानो टाउको हुनु अर्थात् माइक्रोसेफाली र जिका भाइरसको आक्रमणबीचको सम्बन्धको खोजमा लागिरहेका छन् ।

