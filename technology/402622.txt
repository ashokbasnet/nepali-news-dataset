गुगलले हटायो पाकिस्तानी जासुसी एप
गुगलले आफ्नो प्लेस्टोरबाट Smesh App नामको एक जासुसी एप हटाइदिएको छ । उक्त एपलाई पाकिस्तानी खुफिया एजेन्सीले भारतीय सेनाको जासूसीको निम्ति तिव्ररुपमा प्रयोग गरिरहेको समाचार आएसँगै गुगलले उक्त एपलाई हटाइदिएको हो ।
सिएनएन आइबिएन टेलिभिजनले पाकिस्तानी जासुसी एजेन्सीले स्मेस एपद्वारा भारतीय सैन्य गतिविधिको जासुसी गरिरहेको खुलासा गरेको थियो । उक्त एपमार्फत पाकिस्तानी एजेन्सीहरुले भारतीय सेनाको मुभमेन्ट तथा आतंकवाद प्रतिरोधी कारवाहीका विषयमा जानकारी प्राप्त गर्ने गरेका थिए ।
यो जासुसी एपले भारतीय सेनाको स्मार्टफोन तथा कम्प्युटर डाटासम्मै पहुँच पूराएको थियो । एक पटक यो एप इन्स्टल गरेसँगै यसले विभिन्न खाले व्यक्तिगत जानकारी तेश्रो पक्षलाई प्रदान गर्दथ्यो । यसबाट फोन लग, टेक्स्ट म्यासेज तथा डिभाइसमा भएका फोटो लगायतका डाटासम्मै तेश्रो पक्षको पहुँच स्थापित हुन्थ्यो ।
यो एपद्धारा जुटाइएका जानकारीहरुलाई जर्मनीस्थित एक सर्भरमा स्टोर गरिन्थ्यो जुन सर्भरलाई पाकिस्तानको कराँचीको एक व्यक्तिले होस्ट गरेका थिए । गत जनवरीमा पठानकोटमा भारतीय एयर फोर्स बेसमाथि भएको आक्रमणका बेला पनि यो एपको प्रयोग गरिएको अनुसन्धानबाट खुल्न आएको भारतीय टेलिभिजनको दाबी छ । यो एपमार्फत बिएसएफ तथा सिआइएसएफ लगायतका भारतका सबै सशस्त्र बलहरुमाथि पाकिस्तानी एजेन्सीहरुले जासुसी गरिरहेका पाइएको छ ।
पाकिस्तानी जासूसी एजेन्सी आइएसआइले भारतीय सैनिकहरुलाई फेसबुकमा हनिट्रयापको माध्यमबाट पनि फसाउने गरेको पाइएको छ । विभिन्न नाममा १० भन्दा बढी फेसबुक प्रोफाइलको प्रयोग गरी भारतीय सेनाहरुसँग फेसबुक मित्र बनेर कुराकानी गरी विभिन्न जानकारीहरु हासिल गर्ने गरेको पाइएको भारतीय संचार माध्यमहरुले जनाएका छन् ।

