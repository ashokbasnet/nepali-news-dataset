रत्नपार्क छिर्दा फ्री वाइफाइको पासवर्ड उपहार !

५ चैत, काठमाडौं । काठमाडौंमा इन्टरनेट चलाएर बस्न मिल्ने शान्त ठाउँ खोज्दै हुनुहुन्छ ? अब २५ रुपैयाँको टिकट काटेर रत्नपार्कभित्र  छिर्नुभए हुन्छ । तपाईंलाई रत्नपार्कभित्र छिर्नासाथ फ्री वाइफाइको पासवर्ड उपहार स्वरुप मिल्नेछ ।
यो सेवा लिन विद्यार्थीले भने १५ रुपैयाँको टिकट काट्नुपर्नेछ । रत्नपार्कभित्र छिरेपछि मात्रै फ्री वाइफाइको पासवर्ड हात लाग्नेछ ।
रत्नपार्कमा आजदेखि निशुल्क इन्टरनेट सेवा प्रारम्भ हुन लागेको छ ।  काठमाडौं महानगरपालिकाले रत्नपार्कका आउने सेवाग्राहीलाई सूचना प्रविधिको सहज पहुँच दिन भन्दै इन्टरनेट सेवा सुरु गर्न लागेको हो । शक्रबार बेलुकी उपप्रधान तथा स्थानीय विकासमन्त्री कमल थापाले यसको औपचारिक सुरुवात गर्दैछन् ।
पार्कभित्र बसेर इमेल गर्नेदेखि च्याटिङ, इन्टरनेट ब्राउजिङ, फोटो तथा भिडियो अप्लोलोडिङ, डाउनलोडिङ लगायत सकै किसिमका इन्टरनेट सुविधा प्राप्त हुनेछ ।
बिदाको दिनबाहेक तपाईंले २ एमबीपीएसको इन्टरनेट चलाउन सक्नुहुनेछ । शनिबार र सार्वजनिक बिदाको दिन भने ४ एमबीपीएको इन्टरनेट चल्नेछ ।
त्यसका लागि रत्नपार्कभित्र ६ वटा एक्सेस पाेइन्ट राखिएका छन् । एउटा एक्सेस पाेइन्टबाट एकपटकमा ४० जनाले इन्टरनेट चलाउन सक्छन् । यसरी रत्नपार्कभित्र २ सय ४० जनाले एकैपटटक फ्री वाइफाइको सुविधाका उपयोग गर्नेछन् ।
यसअघि नै निशुल्क इन्टरनेट सेवा सुरु गरिएको भनेपछि त्यो सुचारु हुन सकेको थिएन । गतवर्षको सार्कशिखर सम्मेलनपछि स्तरोन्नती गरिएको रत्नपार्कमा अझै सुविधा थप्दै लैजाने महानगरपालिकाको योजना छ ।
वाइफाइको पासर्वड पार्कभित्र नजानेले दुरुपयोग गर्ने आशंकाले समय-समयमा परिवर्तन गर्ने व्यवस्था गरिएको छ ।

