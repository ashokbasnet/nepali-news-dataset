१ सय ४० अक्षरले जिन्दगी बदलिएकाहरु…..

जस्ट सेटिंग अप माइ टि्वटर । यहीँ वाक्यसँगै १० वर्ष पहिले ज्याक डोर्सीले माइक्रो ब्लगिङ साइट टि्वटरको यात्रा सुरु गरे ।
त्यसयता हालसम्म यो माइक्रो ब्लगिङ साइट करोडौँ मानिसहरुको जिवनको एउटा हिस्सा बनिसकेको छ । अझ कतिपयको त पूरै जिन्दगी नै बदलिदिएको छ ।
१ सय ४० अक्षरमा विवाहको प्रस्ताव देखि लिएर सोफामा बसेर क्रान्तिका लागि मानिसहरुलाई अभिप्रेरित गर्ने, यस्तै यस्तै विभिन्न कथाहरु मानिसहरुले यो दश वर्षमा टि्वटर मार्फत शेयर गरे ।
आफ्नी गर्लफ्रेण्ड स्टीफेनीबाट प्रस्ताव अस्विकृत भएसँगै अमेरिकाका ग्रेग रिभिसले टि्वटरका माध्यमबाट पुनः बिहेको प्रस्ताव पठाए । बीबीसीसँग ग्रेगले भनेका छन् की यो सबै पहिले एउटा मजाकको रुपमा सुरु भयो र फेरि उनले टि्वट गरेर आफ्नी गर्लफ्रेण्डलाई विवाहको प्रस्ताव राखे । उनका अनुसार टि्वटरमा गरिएको यो पहिलो बिहे प्रस्ताव थियो ।
यति यो कुरा उनलाई पहिले नै थाहा भएको भए उनले अझै प्रभावकारी तरिकाले टि्वटरमा बिहे प्रस्ताव राख्नेथिए अरे । अहिले ग्रेगलाई कामको सिलसिलामा निकै घुमफिर गरिरहनुपर्छ र त्यो सिलसिलामा उनले टि्वटरकै माध्यमबाट आफ्नी पत्नीसँग सम्पर्क स्थापित गर्दछन् । सन् २००९ मा टि्वटरबाटै बिहेको प्रस्ताव राखेको एक वर्षपछाडि यी दुइको बिहे भएको थियो र आफ्नो बिहेमा उनले लाइभ टि्वट गरेका थिए ।
अमेरिकाको एटलान्टामा बस्ने सुमिता डालमियाले पछिल्ला केही वर्षमा १० हजार डलर पुरस्कार जितिसकेकी छिन् । टि्वटरले नै आफुलाई आफ्नो प्रेमी अनुज पटेलसँग उनको भेटघाट गराइदिएको थियो । सन् २०१३ को सेप्टेम्बरमा अनुजले टि्वटर मार्फत नै सुमितासँग बिहेको प्रस्ताव राखेका थिए ।
गत वर्षको बेलायती चुनावका बेला १८ वर्षकी एबी टामलिन्सनलाई लाग्यो की लेबर नेता एड मिलिब्याण्डलाई मिडियाले राम्रोढँगले प्रस्तुत गरिरहेको छैन । तब उनले मिलिफ्याण्डम ह्यासट्याग तयार गर्नमा मद्दत गरिन् । लगत्तै यो ह्यासट्यास बेलायतमा नम्बर वान टि्वटर ट्रेण्ड बन्यो ।
भलै यसले मिलिव्याण्डको करिअरमा खासै प्रभाव पारेन तथापि यसले एबीको जिन्दगी भने बदलिदियो । त्यसपछि उनले मिडियाहरुमा लेख लेख्न थालिन् र केही टेलिभिजनले उनको अन्तरवार्ता पनि लिए । केही हप्तापछि मिलिब्याण्ड स्वयंले एबीलाई धन्यवाद दिए ।
इजिप्टकी मारवा ममून बीबीसीकी सम्वाददाता हुन् । तर सन् २०११ मा जब उनी गर्भवती थिइन् र त्यहाँको क्रान्तिमा भाग लिनसक्ने अवस्थामा थिइनन् उनले घरमै बसेर टि्वटर मार्फत त्यहाँको क्रान्तिमा भाग लिइन् । त्यो सँगै उनले अरब जगतमा महिलासँग जोडिएका समस्याहरुका बारेमा लेख्न पनि थालिन् र हेर्दाहेर्दै उनी टि्वटरमा अरब जगतकी निकै प्रभावशाली महिलाको रुपमा चिनिन थालिन् ।
त्यसपछि उनलाई इजिप्टका सबै राजनीतिक पार्टीहरुले आफ्नो पार्टीमा सामेल हुनका लागि निम्ता दिन थाले । उनी पत्रकार थिइनन् तर पछि एक अमेरिकी वेबसाइटकी मुख्य सम्पादक बनिन् । त्यसको केही वर्षपछि मारवाले संयुक्त राष्ट्रसंघमा जागिर गर्न थालिन् । त्यसपछि उनले रेडियो नेदरल्याण्डमा काम गरिन् र पछि बीबीसीसँग आबद्ध भइन् ।
बीबीसीबाट अनूदित

