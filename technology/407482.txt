अब यो एपले बताइदिनेछ खानेकुराको पोषक तत्व


अमेरिकी वैज्ञानिकहरुले एउटा यस्तो नयाँ मोबाइल एपको विकाश गरेका छन् जसले मोटोपनासँग जुधिरहेका मानिसहरुलाई आफ्नो खानपान नियन्त्रण गर्नमा सहयोग मिल्नेछ ।
यो एपको सहयोगले प्रयोगकर्ताहरुले आफ्नो खानेकुराको बारेमा बोलेर सो खानेकुरामा कति पोषक तत्व छ भन्ने कुरा थाहा पाउनेछन् ।
म्यासाच्युसेट्स इन्स्टिच्युट अफ टेक्नोलोजीका शोधकर्ताहरुका अनुसार यो एप त्यस्ता व्यक्तिहरुका लागि आफ्नो खानपानको हिसाब राख्न उपयोगी हुनेछ जो सँग सबै कुरा सम्झिने तथा जानकारी राख्ने फुर्सद हुँदैन ।
यो एप डाउनलोड गरेपछि प्रयोगकर्ताले आफ्नो मोबाइलमा आफुले खान लागेको खानेकुराको बारेमा बोलेर जानकारी दिनुपर्नेछ । प्रयोगकर्ताले बोलेर दिएको जानकारीका आधारमा यो एपले उक्त खानेकुराबाट कति क्यालोरी प्राप्त हुन्छ र कुन मात्रामा पोषक तत्व मिल्दछ भन्ने जानकारी दिनेछ ।
प्रयोगकर्ताले बोलेर विवरण उपलब्ध गराएसँगै सम्बन्धित खानेकुराको तस्वीरको साथै विस्तृत जानकारी मोबाइलको स्क्रिनमा डिस्प्ले हुनेछ । यसबाट प्रयोगकर्ताले आवश्यकता अनुसार आफ्नो खानेकुराको सामाग्री घटबढ गर्न सक्दछन् ।
अमेरिकी कृषि विभागको डाटाबेसको आधारमा यो एपले खानामा विद्यमान पोषक तत्वको हिसाब गरेर जानकारी प्रदान गर्ने बताइएको छ ।
चीनको शांघाइमा भएको इन्टरनेसनल कन्फरेन्स अन अकस्टिक्स, स्पीच एण्ड सिग्नल प्रोसेसिंगका दौरान यो प्रविधिको प्रोटोटाइप पेश गरिएको छ ।
यो एपले मानिसलाई आफ्नो खानपानमा नियन्त्रण गर्न, सन्तुलित भोजन गर्न तथा वजन कम राखेर फिट तथा स्वस्थ बन्न मद्धत गर्ने दाबी शोधकर्ताहरुको छ ।

