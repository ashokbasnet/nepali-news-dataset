अब सामसुङको पट्याउन मिल्ने ट्याबलेट

दक्षिण कोरियाली इलेक्ट्रोनिक्स कम्पनी सामसुङले अब पट्याउन मिल्ने ट्याबलेट ल्याउने भएको छ । अर्को वर्ष सन् २०१७ सम्ममा कम्पनीले फोल्ड गर्न सकिने ट्याबलेट लन्च गर्नसक्ने बताइएको छ ।
दक्षिण कोरिया मिडिया इटी न्यूजको रिपोर्टका अनुसार उक्त ट्याबलेटको आकार फोल्ड हुँदा ५ इन्च र खोल्दा ७ इन्च हुनेछ । वास्तवमा यो ग्याजेट ट्याबलेट तथा स्मार्टफोनको ठिमाहा जस्तो आकारमा हुनेछ र यसलाई स्मार्लेट भनिएको छ । सामसुङले यो ग्याजेटमा विशेष खालको ओएलइडी डिस्प्ले प्रयोग गर्नेछ जसलाई ठ्याक्कै आधा मोड्न सकिन्छ ।
कम्पनीले यो ग्याजेटको प्रोटोटाइप तयार गरिसकेको छ । यहीँ वर्षको दोश्रो अर्धवाषिर्कीबाट वृहत स्तरमा यो ट्याबलेटको उत्पादन सुरु गरिने रिपोर्टमा उल्लेख छ ।
गत जनवरीमा सामसुङका डिस्प्ले विभागका निर्देशक चांग हगोनले फोल्डेबल ट्याबलेटको विकाश योजना मुताविक नै भैरहेको र यसलाई वृहत स्तरमा उत्पादन गर्ने योजना बनाइरहेको खुलासा गरेका थिए । साथै उक्त डिभाइसको बिक्रिका लागि विभिन्न साझेदारहरुसँग मिलेर योजना तयार गरिरहेको पनि उनको भनाई थियो ।

