भारतमा सेकेण्ड ह्याण्ड आइफोन बेच्ने एप्पलको योजना, पहिलो गासमै लाग्यो ढुंगा
आफ्ना सेकेण्ड ह्याण्ड आइफोन सेट भारतमा बेच्ने एप्पल कम्पनीको योजनामा ठेस लागेको छ । एप्पलका सर्टिफाइड सेकेण्ड ह्याण्ड आइफोनहरु भारतीय बजारमा बेच्ने योजनामा भारतीय सूचना प्रविधि विभागले तगारो हालिदिएको छ । विभागको विरोध पश्चात विश्वको प्रमुख मध्येको एक स्मार्टफोन बजारको रुपमा रहेको भारतमा एप्पलको बजार विस्तारको योजना प्रभावित हुनसक्ने बताइएको छ ।
समाचार अनुसार भारतको इलेक्ट्रोनिक्स तथा सूचना प्रविधि विभागले पर्यावरण मन्त्रालयका साथै वैदेशिक व्यापार विभागका महानिर्देशक समक्ष आफ्नो राय प्रस्तुत गरेको छ । आफ्नो रायमा विभागले एप्पलका आइफोन सहित कुनैपनि सेकेण्ड ह्याण्ड विद्युतिय उपकरणहरुको आयातलाई आफुले समर्थन नगर्ने प्रष्ट पारेको छ । यस्ता सेकेण्ड ह्याण्ड प्रडक्ट आयात गर्दा त्यसले देशमा विद्युतीय फोहोर थुपार्ने सिलसिला सुरु हुने उसको दाबी छ । सेकेण्ड ह्याण्ड विद्युतीय उपकरण आयात गर्ने र त्यसमा चमक लगाएर बेच्ने कार्यको विरुद्धमा सूचना प्रविधि विभाग उभिएको छ ।
भारत सरकार स्वयंले एप्पल कम्पनीलाई भारतमा अनुसन्धान तथा विकाश केन्द्रका साथै स्थानीय उत्पादन र अन्य खाले लगानीका लागि आकषिर्त गर्ने प्रयास गरिरहेको बेला भारत सरकारको सूचना प्रविधि विभागले भने एप्पलका सेकेण्ड ह्याण्ड आइफोन आयात गर्न नहुने राय दिएको हो । सूचना प्रविधि विभागको यस्तो रायमाथि पर्यावरण मन्त्रालय तथा वैदेशिक व्यापार विभागले अध्ययन गरिरहेको बताइएको छ । यसमा अन्तिम निर्णय वैदेशिक व्यापार विभागको रहने बताइउको छ ।
भारतका स्वदेशी स्मार्टफोन निर्माता कम्पनीहरुले भने एप्पलका सेकेण्ड ह्याण्ड आइफोन आयात गरेर भारतीय बजारमा बेच्ने योजनाको विरोध गरेका छन् । यो योजना भारत सरकारको महत्वाकांक्षी मेक इन इण्डिया कार्यक्रमको विरुद्धमा रहेको दाबी उनीहरुको छ ।

