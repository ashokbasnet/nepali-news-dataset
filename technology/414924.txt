फेसबुकमा आफ्नै फोटो ट्याग गर्दा जेलको बास

फेसबुकमा ट्यागिंग गर्नु निकै सामान्य कुरा हो । साथीहरुको ग्रुप फोटोमा आफुलाई ट्याग गर्नु वा अरु कसैले ट्याग गरिदिनु नयाँ होइन ।
कहिलेकाहीँ कसैले अश्लील साामग्रीहरुमा समेत ट्याग गरिदिएर आपत् पारिदिएको अनुभव पनि गर्नुभएको छ होला । फेसबुकमा अनावश्यक तथा आपत्तिजनक सामाग्रीहरु शेयर गर्ने तथा ट्याग गर्नेमाथि पुलिसले कारवाही गरेको पनि अलिअलि सुनिन्छ बेला बेलामा ।
तर आफ्नै फोटोमा आफुलाई ट्याग गर्दा कसैले जेलको हावा खानुपरेको कुरा चाहीँ अहिलेसम्म सुनिएको देखिएको थिएन । बेलायतमा चाहीँ यस्तै नव आश्चर्य भएको छ । त्यहाँ फेसबुकमा आफ्ना दुइवटा फोटामा आफैलाई ट्याग गर्नु एक जना मानिसलाई यति भारी पर्यो की उनी जेल नै जानुपर्यो ।
बेलफास्टका बासिन्दा रोबर्ट डेराग । कुरा अलिक जटिल नै छ । खासमा ती युवक एक हुलदंगामा सामेल भएका रहेछन् । त्यसबेला उक्त भीडको तस्वीर मानिसहरुले फेसबुकमा शेयर गरेछन् ।
रोबर्टले फेसबुकमा शेयर गरिएका ती फोटोहरुमध्ये दुइ फोटोमा आफुलाई ट्याग गरिहाले । पुलिसले दंगाकारीहरुले खोजतलास गरिरहेको थियो । दंगाको तस्वीरमा रोबर्टले आफैलाई ट्याग गरेको पाएपछि प्रहरीले उनलाई तत्कालै पक्राउ गर्यो ।
फोटो ट्याग भएसँगै २९ जना प्रहरीको टोली रोबर्टको घर पुगेर उनलाई पक्राउ गरेका हुन् । हुलदंगामा खिचिएका तस्वीरहरुमा रोबर्टले आफ्नो अनुहारमा नकाब लगाएका थिए ।
तर उनी आफैले तस्वीर ट्याग गरेपछि र लगाएका कपडाको आधारमा प्रहरीले उनलाई पक्राउ गर्यो । प्रहरीले पक्राउ गरी केरकार गर्दा उनले हुलदंगाका विषयमा विभिन्न गोप्य खुलासाहरु पनि गरेका बताइएको छ ।

