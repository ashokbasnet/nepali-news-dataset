यी हुन् विश्वका सबैभन्दा शक्तिशाली कम्प्युटर
चीनले बनाएको नयाँ सुपर कम्प्युटर विश्वको सबैभन्दा शक्तिशाली कम्प्युटर बन्न सफल भएको छ । चीन विश्वको शक्तिशाली कम्प्युटर भएको देशको सूचिमा लगातार दोश्रो वर्ष पनि पर्न सफल भए तापनि गत वर्षको कम्प्युटरको तुलनामा पछिल्लो कम्प्युटर निकै धेरै शक्तिशाली रहेको छ ।
९३ पेटाफ्लट सनवे ताइहुलाइट नामको नयाँ सुपर कम्प्युटर वुजीस्थित नेसनल सुपरकम्प्युटिंग केन्द्रमा राखिएको छ ।
यो कम्प्युटरले एक सेकेण्डमा ९३ हजार ट्रिलियन हिसाब गर्न सक्दछ ।
गत वर्ष विश्वका सबैभन्दा शक्तिशाली कम्प्युटरको सूचिमा पहिलो स्थानमा चीनकै तियान्हे २ कम्प्युटर रहेको थियो । तियान्हे २ भन्दा ताइहुलाइट कम्प्युटर दोब्बर फास्ट हुनुका साथै तिन गुणा बढि प्रभावकारी रहेको बताइएको छ ।
टप फाइभ हन्ड्रेड डट ओआरजीले सार्वजनिक गरेको विश्वका सबैभन्दा शक्तिशाली कम्प्युटरको सूचिमा सनवे टाइहुलाइट नम्वर वान बन्न सफल भएको हो ।
यो कम्प्युटरको अति उन्नत निर्माण, मौसम पूर्वानुमान फिचर तथा ठूलो परिमाणमा डाटा विश्लेषण गर्न सक्ने क्षमता रहेको बताइएको छ ।
यो कम्प्युटरमा १ करोड ५ लाख प्रोसेसिंग कोर तथा ४०,९६० नोड्स रहेका छन् । यो कम्प्युटर लिनक्स अपरेटिंग सिस्टममा चल्दछ ।
विश्वका सबैभन्दा शक्तिशाली ५ सय वटा कम्प्युटरको सूचिमा चीनका १ सय ६७ थरी कम्प्युटर परेका छन् भने अमेरिकाका १ सय ६५ थरी । शक्तिशाली कम्प्युटरका संख्याको हिसाबले अमेरिकालाई चीनले पछि पारेको यो पहिलो पटक हो ।
जबकी १० वर्ष अघि विश्वका शक्तिशाली ५ सय कम्प्युटरमा केवल २८ वटा चिनिया कम्प्युटर मात्र अटाएका थिए जुन टप ३० भित्रपनि पर्न सकेका थिएनन् ।
त्यसैले सुपर कम्प्युटिंगको क्षेत्रमा चीनले दुनियाका अन्य सबै देशले भन्दा तिव्र विकाश गरेको संस्थाको भनाइ छ ।
विश्वका शक्तिशाली ५ सय कम्प्युटरमा पहिलो तथा दोश्रो स्थानमै चिनिया कम्प्युटर पर्न सफल भएका छन् । तेश्रो चौथो छैटौँ र सातौँ स्थानमा अमेरिकी कम्प्युरहरु छन् । टपटेन मध्ये पाँचौ स्थानमा जापान, आठौँमा स्विजरल्याण्ड, नवौँमा जर्मनी र दशौँमा साउदी अरेबियाका सुपर कम्प्युटर रहेका छन् ।
यी सुपर कम्प्युटरहरु सामान्य मानिसले चलाउने खालका भने होइनन् । सुपर कम्प्युटरहरु विशिष्टीकृत एप्लिकेसनले युक्त हुन्छन् र त्यसको फाइदा उठाउन निकै विशिष्टीकृत कम्प्युटर ज्ञान तथा आवश्यकताको खाँचो पर्दछ । त्यसैले यस्ता सुपर कम्प्युटरहरु रेसिंग कारसँग तुलना गरिन्छ, जो सर्किटमा दौडाउन त खुबै काम लाग्छन् तर यात्रा गर्न भने काम लाग्दैनन् ।
विश्वका टपटेन शक्तिशाली कम्प्युटर यी हुन्ः

सनवे ताइहुलाइट, चीन
तियान्हे (मिल्कीवे टू), चीन
टाइटन, अमेरिका
सेक्विया, अमेरिका
के कम्प्युटर, जापान
मिरा, अमेरिका
ट्रिनिटी, अमेरिका
पिज डाइन्ट, स्विजरल्याण्ड
ह्याजेल हेन, जर्मनी
साहिन दोश्रो, साउदी अरब


