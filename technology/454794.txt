विन्डोज १० को लक्ष्य पूरा नहुने
सन् २०१८ सम्ममा एक अर्व वटा कम्प्युटर तथा स्मार्टफोन डिभाइसमा आफ्नोे नयाँ अपरेटिंग सिस्टम विन्डोज १० इन्स्टल गराउने माइक्रोसफ्टको लक्ष्य पूरा नहुने भएको छ ।
खासगरी आफ्नो स्मार्टफोन व्यवसायका आएको समस्या लक्ष्य प्राप्तिमा ढिलाइ हुने भएको माइक्रोसफ्टले जनाएको छ ।
एन्ड्रोइड र एप्पलका स्मार्टफोनले बजारमा प्रभुत्व जमाइरहेका बेला माइक्रोसफ्टको विन्डोज अपरेटिंग सिस्टमवाला स्मार्टफोनले बजारमा अस्तित्वकै लागि संघर्ष गर्नु परिरहेको अवस्था छ ।
अहिले विश्वमा ३५ करोडवटा डिभाइसमा विन्डोज १० प्रयोग भैरहेको माइक्रोसफ्टको तथ्यांक छ ।
गत वर्षको जुलाइमा सार्वजनिक भएको विन्डोज १० डेस्कटप, ल्यापटप, ट्याबलेट, स्मार्टफोन, एक्सबक्स वन जस्ता गेमिंग कन्सोल लगायतका सबैखाले ग्याजेटलाई मिल्ने एकिकृत अपरेटिंग प्लाटर्फमको रुपमा रहेको छ ।
विन्डोज १० औपचारिक रुपमा सार्वजनिक गर्नुअघि माइक्रोसफ्टले सन् २०१८ मा एक अर्ब डिभाइसमा यो अपरेटिंग सिस्टम प्रयोगमा ल्याउने लक्ष्य तोकेको थियो ।
तर आफ्नो स्मार्टफोन व्यवसायसँगै आबद्ध ७८ सय कर्मचारीलाई बर्खास्त गर्ने तथा सन् २०१४ मा ७ अर्ब २० करोडमा किनेको नोकियाको मोबाइल व्यवसाय बिक्रि गरेसँगै उसको यो लक्ष्यमा तत्कालै धक्का लागेको थियो ।
गत महिनामात्रै माइक्रोसफ्टले नोकियाको मोबाइल व्यवसायको स्वामित्व पूर्ण रुपमा बिक्रि गर्दै त्यसमा कार्यरत कर्मचारी समेत कटौती गरेको थियो ।
विन्डोज १० रिलिज गर्दा माइक्रोसफ्टले वर्षमा ५ कोड विन्डोज फोन बिक्रि हुने अनुमान गरेको भएपनि विन्डोज फोनको बिक्रि त्यो भन्दा निकै नगन्य हुँदै आएको छ । अहिले विन्डोज फोनले अमेरिकामा कुल स्मार्टफोन बिक्रिको १.६ प्रतिशत तथा चीनमा ०.४ प्रतिशत ओगट्दछ ।

