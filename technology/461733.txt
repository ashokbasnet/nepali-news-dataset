जलवायु परिवर्तनः विश्व तापमान, हरितगृह ग्यास र समुद्री सतह इतिहासमै उच्च
गत वर्ष सन् २०१५ मा विश्वमा जलवायु परिवर्तनका प्रभावहरु इतिहासमै सबैभन्दा उच्च स्तरमा देखिएका छन् । वैज्ञानिकहरुका अनुसार सन् २०१५ मा विश्वको तापमान, हरितगृह ग्यासको मात्रा तथा समुद्री सतह इतिहासकै उच्चतम विन्दुमा पुगेका छन् ।
विश्वका साढे ४ सय वैज्ञानिकहरुको अनुसन्धानका आधारमा तयार गरिएको स्टेट अफ क्लाइमेट नामक रिपोर्ट अनुसार गत वर्ष विश्वको तापमान सबैभन्दा उच्च विन्दुमा पुग्नुमा जलवायु परिवर्तनका साथै समुद्र तात्ने प्रवृत्ति अर्थात् इएल निनोको पनि प्रभाव रहेको छ ।
सन् १९५० यता सन् १९५० मा पृथ्वीले सबैभन्दा शक्तिशाली एल निनोको प्रभाव बेहोरेको वैज्ञानिकहरुले बताएका छन् ।
रिपोर्ट अनुसार सन् २०१५ मा मुख्य ३ वटा हरितगृह ग्यास, कार्वनडाइअक्साइड, मिथेन र नाइट्रस अक्साइडको मात्रा किर्तिमानी उच्च विन्दुमा पुगेको छ । यी सबै ग्यासहरु जिवांश इन्धनको दहनबाट धेरै मात्रामा निस्किने ग्यासहरु हुन् ।
अमेरिकाको हवाइस्थित मौनालोवामा कार्वनडाइअक्साइडको मात्रामा ४००.८ पिपिएम पुगेको छ । कार्वनडाइअक्साइडको मात्रा ४ सय पिपिएम नाघेको विश्वमा यो पहिलोपटक हो । त्यस्तै विश्वभरको कार्वनडाइअक्साइडको औषत मात्रा गत २०१५ मा ३९९४ पिपिएम रहेको रिपोर्टमा उल्लेख छ । जुन सन् २०१४ भन्दा २.२ पिपिएम बढि हो ।
त्यस्तै गत वर्ष पृथ्वीको जमिन तथा समुद्रको तापक्रम पनि ऐतिहासिक रुपमा उच्च देखिएको छ । समुद्री सतहमा वृद्धिको दर पनि अहिलेसम्मकै उच्च देखिएको छ । सन् १९९३ को तुलनामा समुद्रको सतह ७० मिलिमिटरले बढेकेा पाइएको छ । वैज्ञानिकहरुका अनुसार हरेक वर्ष समुद्री सतहमा ३.३ मिलिमिटरले वृद्धि भएको छ । पश्चिमी प्रशान्त तथा हिन्द महासागरमा जलस्तरको वृद्धि सबैभन्दा उच्च देखिएको र यसले करोडौँ मानिसलाई खतरामा पारेको वैज्ञानिकहरुले बताएका छन् ।
सन् २०१५ मा अन्य धेरै जलवायुजन्य विषमता देखा परे । वर्षायाममा औषतमा भन्दा धेरै पानी पर्दा विश्वका धेरै भागमा बाढी पहिरोका घटना बढि भए । एकातर्फ वषर्ामा धेरै पानी पर्यो भने अर्कोतर्फ पृथ्वीमा सुख्खाग्रस्त क्षेत्रहरु झण्डै दोब्बरले बढे । पृथ्वीको १४ प्रतिशत क्षेत्रमा चरम खडेरी पर्यो ।
रिपोर्ट अनुसार उत्तरी ध्रुविय क्षेत्रमा तापक्रमको वृद्धि उच्च दरमा रहेको र यसले ध्रुविय हिउँलाई तिब्र दरमा पगालिरहेको पाइएको छ । बिसौँ सताब्दीको सुरुवातदेखि अहिलेसम्ममा उत्तरी ध्रुविय क्षेत्रको तापक्रममा २.८ सेल्सियसले वृद्धि भएको छ ।
 

