ग्यालेक्सी नोट सेभेन किनैकै ठाउँमा फिर्ता गर्न सामसुङको अपिल
दक्षिण कोरियाली कम्पनी सामसुङले ग्यालेक्सी नोट सेभेन स्मार्टफोनको प्रयोग बन्द गर्न उपभोक्तालाई आग्रह गरेको छ । र, आफुसँग भएको ग्यालेक्सी नोट सेभेन अरु फोनसँग साट्न अपिल गरेको छ ।
ब्याट्रीको खराबीका कारण विभिन्न देशमा ग्यालेक्सी नोट सेभेन विस्फोट भएपछि  सामसुङले यो फोन फिर्ता लिने घोषणा गरेको थियो । अब उसले फिर्ता प्रक्रिया सुरु गरेको छ ।
विश्वको सबैभन्दा ठूलो स्मार्टफोन निर्माता कम्पनी सामसुङले विज्ञप्ती जारी गर्दै  भनेको छ, ग्राहकको सुरक्षा हाम्रो सर्वोच्च प्राथमिकता हो ।’
‘जबसम्म तपाइँले किनेको सामसुङ ग्यालेक्सी नोट सेभेन फोनको बदलामा अर्को फोन दिइँदैन त्यतिबेलासम्म सबै ग्राहकले आफ्नो उक्त फोन बन्द गर्न वा छिटो भन्दा छिटो आफूले खरीद गरेको स्थानमा गई फिर्ता गर्न अपिल गरिन्छ ।’
सामसुङले ग्यालेक्सी नोट सेभेन बजारमा बिकिसकेका वा बजारमा पठाइसकिएका गरी २५ लाख रहेको बताएको छ ।
एता अमेरिकाको संघीय विमान प्रशासन, एफएएले यात्रीहरुले हवाइजहाजमा यात्रा गर्ने बेलामा ग्यालेक्सी नोट सेभेनलाई चार्ज गर्न र स्वीच अन गर्नमा प्रतिबन्ध लगाएको छ ।
शनिवार युइएमा पनि इमिरेट्स बायुसेवाका जहाजमा उडानका क्रममा यात्रु तथा चालक दलका सदस्यलाई यो फोन प्रयोग गर्नमा प्रतिबन्ध लगाइसकेको छ ।
भारत, सिंगापुर, भर्जिन अष्ट्रलियाका वायुसेवाहरुले पनि आफ्नो हवाइ उडानमा ग्यालेक्सी एस सेभेन प्रतिबन्धित गरेका छन् ।
उता सामसुङले भने १९ सेप्टेम्बरबाट सबै फोन फिर्ता लिने जनाएको छ ।

