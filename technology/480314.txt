नेपाल भित्रियो मेजु स्मार्टफोन, २ आकर्षक मोडल सार्वजनिक

३ असोज, काठमाडौं । विश्वबजारमा आफ्नो प्रभाव विस्तार गर्दै लगेको स्मार्टफोन ब्राण्ड मेजु पहिलोपटक नेपालमा सार्वजनिक भएको छ । चिनियाँ कम्पनी मेजुले २ वटा स्मार्टफोन एकैपटक नेपालमा सार्वजनिक गरेको हो ।
आज होटल याक एउण्ड यतिमा एक समारेहकाबीच ब्राण्डसँगै कम्पनीका दुई आकर्षक मोडल सार्वजनिक गरिएको हो । मेजु टेक्नोलोजीका साउथ एसिया मार्केटिङ प्रमुख लिआन जाङ्गसहित कम्पनीका प्रतिनिधिहरुले स्मार्टफोन सार्वजनिक गरेका हुन् ।
सुलभ मूल्यमा स्तरीय स्मार्टफोन बोक्न चाहानेका लागि मेजु विकल्पका रुपमा आएको छ ।

मेजु एमथ्री नोट र एम थ्री एस स्मार्टफोन सार्वजनिक गरिएको हो । दुबै फोनले नेपाली ग्राहकहरुको मन जित्नेमा कम्पनी विश्वस्त रहेको साउथ एसिया मार्केटिङ प्रमुख जाङ्गले बताए । कम्पनीले अहिलेसम्म विश्वका ४० दशेमा आफ्नो ब्राण्डलाई स्थापित गराएको छ ।
आज सार्वजनिक भएको एमथ्री नोट ५.५ इन्चको स्क्रिन रहेको स्मार्टफोन हो । यसको मूल्य २४ हजार ९ सय ९५ रुपैयाँ कायम गरिएको छ । यसमा ३ जिबीको र्‍याम, ३२ जिकीको रोम र १२८ जिबीको एक्पान्डेबल क्यापेसिटी छ ।

१३ मेगा पिक्सलको रेयर क्यामेरा रहेको यो स्मार्टफोनमा ५ मेगापिक्सलको फ्रन्ट क्यामेरा छ । ५ इन्चको स्क्रिन रहेको एम थ्री एस पनि उत्कृष्ट फिचर्स भएको स्मार्ट फोन हो । एमथ्री एसको मूल्य भने २१ हजार ४ सय ९५ रुपैयाँ तोकिएको छ । काठमाडौंको कमपोखरीस्थित सिटी सेन्टरमा यसको शो-रुम तथा सर्भिस सेन्टर छ ।
सन् २००३ मा स्थापित मेजुले सुरुका बर्षहरुमा एमपी थ्री र एमपी फोर निर्माण गर्दथ्यो । सन् २००८ बाट मात्र स्मार्टफोन बजारमा प्रवेश गरेको मेजु सन् २०१२ सम्म पनि सानो आकारको स्मार्टफोन निर्माता थियो जसले चीनको घरेलु बजारमा मात्र आफ्नो उपस्थीति जनाएको थियो ।

अहिले यो ब्राण्ड चीनमा ठूला दश स्मार्टफोन निर्मातामध्ये पर्छ भने पछिल्ला दुई बर्षमा यसले आफ्नो बिक्रिमा निकै ठूलो फडको मारेको छ ।
सन् २०१५ मा चिनियाँ इकमर्स साइट अलिबाबाले मेजुमा लगानी गरेको थियो । सन् २०१५ मा मात्र मिजुले ३५० प्रतिशतको बृद्धि हाँसिल गर्दै २ करोड थान स्मार्टफोन बिक्रि गरेको थियो ।
पछिल्ला बर्षहरुमा चीनभित्र ओप्पो, भिभो र मेजु सबैभन्दा धेरै बजार हिस्सा कब्जा गर्ने ब्राण्डमा पर्दछन् । सन् २०११ सम्म पनि सामसुङ र एप्पलले चिनियाँ बजारमा बर्चश्व जमाएकोमा यी तीन ब्राण्ड उनीहरुको हिस्सा खोस्दै आफ्नो आधिपत्य कायम गर्न सफल भएका छन् ।

मेजुले एन्ड्रोइड अपरेटिङ सिस्टमलाई कस्टुमाइज गरी ‘फ्लाईमी ओएस’ तयार पारेको छ जुन ओर्जिनल एन्ड्रोइडभन्दा प्रयोगकर्तामैत्री र आर्कषक लाग्छ । मेजुले हाल फ्लाइमी ओएसको पाँचौ संस्करणमा फोनहरु बनाइरहेको छ जुन एन्ड्रोइड ललिपप र मार्सेमल्लोमा आधारित छ ।
मेजुले एमएक्स, एम, प्रो र यु सेरिज गरी चार बिभिन्न श्रेणीमा फोन उत्पादन गर्छ । एम सेरिज बजेट स्मार्टफोन हो, जसको उदेश्य सस्तो मूल्यमा धेरै फिचर भएका स्मार्टफोन खोज्ने प्रायोगकर्तालाई लक्षित गरिएको छ ।

मिजु फोन बिशेषतः यसको हल्कापन, आर्कषक डिजाइन र प्रयोगकर्तामैत्री फ्लाइमी अपरेटिङ सिस्टमका लागि लोकपि्रय छ ।
यस्तै एमएक्स सेरिज मिड प्राइस रेन्जका स्मार्टफोन हुन् । यस्तै प्रो सेरिज उच्च क्षमतायुक्त पि्रमियम स्मार्टफोन हुन जसले अन्तराष्ट्रिय बजारमा सामसुङ, हुवेइ, ओप्पो, भिभो लगायतसँग प्रतिस्पर्धा गरिरहेका छन् ।
मिजुले गत अगस्ट महिनाबाट यु सेरिजका स्मार्टफोन पनि उत्पादन गर्न थालेको छ । अहिले नेपालमा मेजु आफ्नो बजार आक्रमक रुपमा विस्तार गर्ने रणनीति लिएर आएको छ ।




