सकियो ब्लाकबेरीको युग, स्मार्टफोन उत्पादन बन्द
ब्लाकबेरी कम्पनीले स्मार्टफोन व्यवसाय बन्द गरेको छ । बिक्रिमा गिरावटसँगै घाटा चुलिँदै गएपछि कम्पनीले यस्तो निर्णय लिनुपरेको हो । स्मार्टफोन व्यवसायको अन्त्यसँगै अब ब्लाकबेरीले आफुलाई सफ्टवेयर निर्माणमा केन्दि्रत गर्ने बताइएको छ ।
कम्पनीका सिइओ जोन शेनले अब ब्लाकबेरी सफ्टवेयर निर्माणमा केन्द्रित हुने घोषणा गरेका छन् । उनी भन्छन् कम्पनीले आफ्नो हार्डवेयर टिमलाई बिक्रिको लक्ष्य दिएको थियो तर कुनैपनि लक्ष्य पूरा हुन सकेन । अब हार्डवेयर महाशाखाको समय समाप्त भैसकेको छ ।
सफ्टवेयर डेभलपमेन्टको आफ्नो नयाँ रणनीति अन्तरगत सेक्योरिटी तथा एप्स पनि सामेल रहेको उनको भनाई छ । सबै आन्तरिक हार्डवेयरको उत्पादन रोक्ने र त्यो काम आउटसोर्स गर्ने योजना ब्लाकबेरीको छ ।
ब्लाकबेरीले आफ्नो यो योजनामा काम सुरु पनि गरिसकेको छ । ब्लाकबेरीको स्मार्टफोन डि टी इ के ५० मा ब्लाकबेरीकेा सफ्टवेयर रहेपनि टिसिएलले हार्डवेयर तथा डिजाइन गरेको थियो । यस्तै डिजाइन तथा चिपसेट अल्काटेलले आफ्नो आइडल फोर स्मार्टफोनमा पनि प्रयोग गरेको छ ।
ब्लाकबेरीका अनुसार कम्पनीका प्रमुख वित्तिय अधिकारी जेम्स यर्सले आगामी अक्टोबर १ बाट पद छाड्दैछन् । उनले व्यक्तिगत कारणले पद छाड्न लागेको र उनको ठाउँमा साइबेसका पूर्व कार्यकारी स्टिभिन क्यापेलीलाई ल्याइने ब्लाकबेरीले जनाएको छ ।
स्मार्टफोन व्यवसाय बन्द गर्ने घोषणाको समाचार सार्वजनिक भएसँगै ब्लाकबेरी कम्पनीको शेयर मूल्यमा पनि उच्च वृद्धि भएको छ ।
इो वर्षको दोश्रो त्रैमासिकमा ब्लाकबेरी कम्पनीले ३७ करोड २० लाख राजश्व आम्दानी गरेपनि उत्ति नै रकम घाटा बेहोरेको थियो । कम्पनीले यसबाट प्रतिशेयर ७१ सेन्ट घाटा बेहोरेको थियो । तर पहिलो त्रैमासिकमा भने कम्पनीले ४९० मिलियन डलर राजश्व आम्दानी गर्दै कुल ५ करोड १०लाख डलर मुनाफा गरेको थियो ।

