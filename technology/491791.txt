सामसुङका नयाँ स्मार्टफोनको ब्याट्री एलजीले बनाइदिने
ब्याट्री तातेर आगो लाग्ने समस्यासँगै ग्यालेक्सी नोट सेभेनको उत्पादन नै बन्द गरेको सामसुङका नयाँ स्मार्टफोनको ब्याट्री एलजीले उत्पादन गरिदिने भएको छ ।
अन्तराष्ट्रिय सञ्चार माध्यमका अनुसार आफ्ना नयाँ स्मार्टफोनको ब्याट्री उत्पादनको विषयमा सामसुङले एलजी केम लिमिटेडसँग कुराकानी गरिरहेको छ ।
विश्वको सबैभन्दा ठूलो स्मार्टफोन निर्माता कम्पनी सामसुङले ब्याट्रीकै कारण आगो लाग्ने समस्याका कारण ग्यालेक्सी नोट सेभेनको उत्पादन नै बन्द गर्नुपर्दा झण्डै ३ अर्ब डलर घाटा बेहोर्नुपरेको छ ।
यद्यपि सुरुवाती नोट सेभेनमा तातेर आगो लाग्ने समस्याको कारक तत्व ब्याट्री नै भएको बताइएपनि समस्या समाधान गरी पठाइएका भनिएका सेटमा समेत आगो लागेपछि त्यसको खास कारण खुलाइएको छैन ।
स्मरण रहोस् समस्याग्रस्त भएपछि उत्पादन नै बन्द गर्नुपरेको नोट सेभेनमध्ये ७० प्रतिशत डिभाइसमा सामसुङकै शाखा कम्पनी सामसुङ एस डि आइ ले उत्पादन गरेका ब्याट्री प्रयोग गरिएको थियो ।
अाफैले उत्पादन गरेका ब्याट्रीमा समस्या देखिएपछि सामसुङले अर्को वर्षसम्ममा बजारमा ल्याउने नयाँ स्मार्टफोनका लागि ब्याट्री उत्पादन गर्न एलजीलाई जिम्मा दिन लागेको समाचार बाहिर आएको छ ।
यद्यपि यस विषयमा एलजी र सामसुङ  दुबैले कुनै आधिकारिक प्रतिक्रिया जनाएका छैनन् ।

