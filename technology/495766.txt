रक्सीको मात्रा बताइदिने डिजिटल टाटु
मादक पदार्थ सेवन गरी गाडी चलाउनु अझैपनि सडक दुर्घटनाको मुख्य कारकको रुपमा रहने गरेको छ । बेलायतमा समेत सडक दुर्घटनामा हुने मृत्युमध्ये १४ प्रतिशतको कारक चाहीँ मापसे गरेर सवारी हाँक्नु नै रहेको छ ।
अल्कोहलले टाढाको वस्तु देख्न सक्ने क्षमतामा ह्रास ल्याइदिन्छ भने प्रतिक्रिया दिने समय घटाइदिनुका साथै मानिसहरुको सतही दृश्य क्षमता पनि गुमाइदिन्छ । जसका कारण गाडी हाँक्ने काम निकै जोखिमपूर्ण बन्दछ ।
तर कति रक्सी पिउनु गाडी हाँक्नका लागि खतरनाक हुन्छ भन्ने कुरा कसरी थाहा पाउने । सरीरलाई रक्सी बढि भएको कुरा नाप्ने आधार के ? अमेरिकी सुक्ष्म इन्जिनियरहरुले सरीरमा रक्सीको मात्रा नाप्ने र रक्सी धेरै भएमा सूचना दिने टाटु बनाउन सफल भएका छन् ।
युएस नेसनल इन्स्टिच्यूट फर बायोमेडिकल इमेजिंग एण्ड बायो इन्जिनियरिंगका शोधकर्ताहरुले छालामा राखिने सुक्ष्म डिभाइस तयार गरेका छन् जसले पसिनामार्फत सरीरमा अल्कोहलको लेभल मापन गरी अल्कोहलको मात्रा खतराको सीमाभन्दा माथि पुगेमा सूचना दिन्छ ।
वैज्ञानिक सेइला सेलिमोभिकका अनुसार यो अस्थायी टाटुजस्तै देखिन्छ । तर यो वास्तवमा बायो सेन्सर हो र धेरै लचकदार तार रहित बायो भागमा आबद्ध हुन्छ ।
यसमध्ये एउटा भागले एक प्रकारको रसायन छाड्छ । जसका कारण यो डिभाइस मुनिको छालाबाट पसिना निस्किन्छ । अर्को भागले पसिनाबाट बगेको विद्युतिय करेन्ट परिवर्तनको पहिचान गरी सरीरको अल्कोहलको मात्राको बारेमा पत्ता लगाउँदछ । यसले सरीरको अल्कोहल लेभल मापन गरी त्यसको जानकारी प्रयोगकर्तामो मोबाइल फोनमा पठाउँदछ ।
यो टाटु मेसिन नियन्त्रणमा रहेर ठीक्क मात्रामा रक्सी पिउन चाहनेहरुका लागि निकै लाभदायी हुने दाबी गरिएको छ ।
यो टाटुजस्तो मेसिनले पसिनाको अल्कोहल जाँचेर ८ मिनेट भित्रैमा स्मार्टफोनमा डाटा उपलब्ध गराउने भएकाले रियल टाइममै प्रयोगकर्ताले आफ्नो अल्कोहलको खपत थाहा पाउन सक्दछन् ।

