ट्विटरले बन्द गर्यो दक्षिणपन्थी नेताका अकाउन्ट
अमेरिकी चरम दक्षिणपन्थी आन्दोलनका कैयन् नेताहरुको अकाउन्ट ट्विटरले बन्द गरिदिएको छ ।
गोरा राष्ट्रवादी थिंक ट्यांकका नेतासहित अमेरिकन चरम दक्षिणपन्थी आन्दोलनका धेरै सदस्यहरुको ट्विटर अकाउन्ट निलम्बनमा परेको हो । यसरी नेताहरुको अकाउन्ट बन्द गरिदिनुको कारण ट्विटरले खुलाएको छैन ।
प्रयोगकर्ताले ट्विटरमा घृणाजनक सामाग्रीको बारेमा उजुरी गर्ने नयाँ तरिकाको घोषणा गरेकै हप्ता ट्विटरले यस्तो कदम उठाएको हो ।
ट्विटरको यो कदमसँगै केही दक्षिणपन्थी नेताहरुले ट्विटर प्रयोग गर्न छाडेर ग्याब नामक माइक्रोब्लगिङ साइट प्रयोग गर्न आह्वान गरेका छन् । ग्याबले सबै प्रयोगकर्ताका लागि वाक स्वतन्त्रता प्रदान गर्ने प्रतिबद्धता व्यक्त गरेको छ ।
चरम दक्षिणपन्थी आन्दोलनका सदस्यहरु सामाजिक संजालमा निकै अभद्र रुपमा प्रस्तुत हुने तथा बहुसंस्कृतिवाद, विश्वव्यापीकरण तथा आप्रवासनका विषयमा भद्दा टिप्पणी गर्ने गर्दछन् । उनीहरुले राजनीतिक संसोधनवाद तथा महिलावादलाई तारो बनाउने गर्छन् र आफुलाई सधै संस्थापन विरोधीको रुपमा चिनाउँछन् ।
तर धेरै चरम दक्षिणपन्थीहरुले समर्थन गरेका डोनाल्ड ट्रम्प अमेरिकी राष्ट्रपति चुनावमा विजयी भएसँगैै उनीहरु परिवर्तन हुने अपेक्षा गरिएको थियो ।
ट्रम्पले आफ्नो प्रमुख रणनीतिक सल्लाहकारमा स्टिभ ब्यानोनलाई नियुक्त गरेका छन् जो दक्षिणपन्थी समाचार साइट बे्रबार्ट न्यूजका अध्यक्ष हुन् ।
ट्विटरको प्रतिबन्धमा परेका नेसनल पोलिसी इन्स्टिच्यूटका अध्यक्ष रिचार्ड स्पेन्सरको ट्विटरको यो कदम कर्पोरेट स्टालिनवाद भएको टिप्पणी गरेका छन् ।

