फेसबुकको सदुपयोगले आयु बढाउँछ
फेसबुकलाई राम्रोसँग प्रयोग गर्नाले मानिसको आयुु बढाउन सहयोग गर्ने एक अध्ययनले देखाएको छ । झण्डै १ करोड २० लाख जना फेसबुक प्रयोगकर्तामा गरिएको अध्ययनले वास्तविक सामाजिक सम्बन्ध कायम गर्न तथा वृद्धि गर्नमा फेसबुकले सहयोग गर्ने देखाएको हो ।
सबल सामाजिक सम्बन्ध तथा सञ्जाल हुने मानिसहरु लामो समयसम्म बाँच्ने लामो समयदेखिको वैज्ञानिक अवधारणालाई पछिल्लो अध्ययनले थप पुष्टि गरेको छ ।
शोधकर्ताहरुका अनुसार अफलाइन अर्थात् वास्तविक सामाजिक सम्बन्धमात्र होइन अनलाइन गतिविधिले समेत मानिसको स्वास्थ्यमा प्रभाव पार्दछ ।
अनलाइन क्रियाकलाप मध्यमस्तरमा रहने र अफलाइनमा वा प्रत्यक्ष रुपमा पृष्ठपोषण र अन्तरक्रिया भएमा अनलाइन अन्तरक्रिया पनि स्वस्थ र फलदायी हुने शोधकर्ताको ठम्याई छ ।
क्यालिफोर्निया विश्वविद्यालयमा विद्यावारिधी गरिरहेका विलियम हब्सका अनुसार अनलाइनमा धेरै समय बिताउने तर मानिसहरुसँग सम्बन्ध तथा अन्तरक्रिया कम गर्नु नकारात्मक हुन्छ ।
अर्का शोधकर्ता प्राध्यापक जेम्स फलर भन्छन्ः सबै फेसबुक प्रयोगकर्ताका लागि खुसीको कुरा, फेसबुकको सन्तुलित प्रयोगले मृत्युको खतरामा कमी ल्याउँछ ।
शोधकर्ताहरुले क्यालिफोर्नियास्थित फेसबुक प्रयोगकर्ताबाट प्राप्त तथ्य र क्यालिफोर्निया स्वास्थ्य विभागका तथ्यांकलाई तुलना र विश्लेषण गरी यस्तो निष्कर्ष निकालेका हुन् ।

