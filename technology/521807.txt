सरकारले फेसबुक प्रयोगकर्ताका सूचना माग्ने क्रम बढ्दो, नेपालले दियो १४ वटा निवेदन
आफूले आफ्नो फेसबुक प्रोफाइलमा राखेका कुरा केवल आफ्ना साथी तथा परिवारले मात्र हेर्छन् भन्ने सोच्नुभएको छ भने विचार गर्नुहोस् ।
फेसबुकले हालै एउटा नयाँ तथ्य सार्वजनिक गरेको छ, जसअनुसार विश्वका सरकारहरुले फेसबुक प्रयोगकर्ताका अकाउन्ट सम्बन्धी तथ्यांकहरु माग गर्ने क्रम सन् २०१६ मा २७ प्रतिशतले बढेको छ ।
फेसबुकसँग यसरी माग गरिएको प्रयोगकर्ताका डाटामध्ये ५६ प्रतिशत डाटा उसले प्रयोगकर्तालाई थाहै नदिई माग गरिएका आधिकारिक निकायहरुलाई दिन सक्छ ।
फेसबुकले आफ्नो ब्लगमार्फत सार्वजनिक गरेको तथ्यांकअनुसार सन् २०१६ को जनवरीदेखि जुनसम्मको अवधिमा विश्वभरका सरकारहरुबाट फेसबुक समक्ष डाटा माग गरी ५९ हजार २२९ वटा निवेदन परेका थिए । जबकि सन् २०१५ को सोही अवधिमा ४६ हजार २२९ निवेदन प्राप्त भएका थिए ।
तीमध्ये अमेरिकाको कानुन कार्यान्वयन निकायहरुबाट सबैभन्दा बढी अर्थात् ३८ हजार ९ सय ५१ वटा निवेदन प्राप्त भएको फेसबुकले जनाएको छ । फेसबुकका डेपुटी जनरल काउन्सिल क्रिस सोन्डरबेले ब्लगमा जनाएअनुसार प|mान्समा अघिल्लो वर्ष भएको आतंकवादी आक्रमणपछि प|mेन्च सामग्रीमा लगाइएको प्रतिबन्धपछि यस्ता निवेदनमा ह्वात्तै वृद्धि भएको हो ।
फेसबुकमा प्राप्त निवेदनमध्ये अमेरिकाका ८१ प्रतिशत निवेदन फेसबुकले स्वीवकृत गर्यो भने बेलायतका ८७ प्रतिशत निवेदनबाट माग गरिएका तथ्य उपलब्ध गराइयो ।
फेसबुकसँग प्रयोगकर्ताका सामग्रीको तथ्यांक उपलब्ध गराउन माग गर्दै निवेदन दिनेमा अमेरिकापछि भारत दोश्रो स्थानमा परेको छ । गत वर्षको सुरुवाती ६ महिनामा मात्र भारत सरकार र उसका निकायहरुले फेसबुक समक्ष ८ हजार २ सय २० वटा निवेदन पेस गरे । जसमध्ये ५४ प्रतिशत मात्र सदर भए ।
तेश्रो स्थानमा ७ हजार १ सय ९९ वटा निवेदनसहित बेलायत तेश्रो स्थानमा छ । चौथो स्थानमा रहेको जर्मनीले ४ हजार ५ सय ९९ वटा निवेदन दियो भने प|mान्स पाचौँ, इटाली छैटौँ, क्यानडा सातौँ नम्बरमा छन् ।
नेपालले दियो १४ निवेदन
फेसबुकका अनुसार नेपाल सरकारका निकायले फेसबुक प्रयोगकर्ताका डाटा माग गर्दै सन् २०१६ को सुरुवाती ६ महिनामा १४ वटा निवेदन फेसबुकमा दिएका छन् । तीमध्ये कानुनी प्रक्रियाका लागि १२ तथा आपतकालीन निवेदन २ वटा रहेका छन् । फेसबुकमा परेका कूल निवेदनमध्ये झण्डै ६२ प्रतिशत निवेदन फेसबुकले सदर गरी मागिए अनुसारका तथ्यांक उपलब्ध गराएको जनाएको छ ।
स्मरण रहोस् सन् २०१५ को अन्तिम ६ महिनामा नेपालले फेसबुक प्रयोगकर्ताका डाटा माग गरी जम्मा एउटा निवेदन मात्र दिएको थियो र सो निवेदन समेत फेसबुकले अस्विकृत गरेको थियो ।

