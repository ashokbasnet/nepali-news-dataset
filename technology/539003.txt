ट्रम्पविरुद्ध लड्नेलाई टि्वटरको ११ करोड दान, खुलापत्र लेख्ने प्रविधि कम्पनीहरुको तयारी
सोसल मिडिया कम्पनी टि्वटरका कर्मचारीहरुले अमेरिकन सिभिल लिबर्टिज युनियनलाई १० लाख डलर अर्थात् १० करोड ७० लाख रुपैयाँ दान गरेका छन् ।
उक्त संस्थाले विभिन्न देशका आप्रवासीलाई अमेरिका प्रवेश रोक लगाउने राष्ट्रपति डोनाल्ड ट्रम्पको विरुद्धमा अदालतमा मुद्दा दायर गरेको थियो ।
ट्रम्पको उक्त आदेशले सिरियाली आप्रवासीलाई अमेरिका आउन तथा इरान, इराक, यमन तथा लिविया लगायतका विभिन्न ७ मुस्लिम मुलुकका नागरिकहरुलाई भिसा जारी गर्नमा अस्थायी प्रतिबन्ध लगाइएको थियो ।
ट्रम्पको यो आदेशविरुद्ध अदालतको ढोका ढक्ढकाउने उक्त संस्थाले बितेका केही दिन भित्रमा संस्थालाई अनलाइन मार्फत २ करोड ४० लाख डलर आर्थिक सहयोग प्राप्त भएको जनाएको छ । यसअघि ट्याक्सी चलाउने कम्पनी लिफ्टले उक्त संस्थालाई आगामी ४ वर्षभित्रमा १० लाख डलर दान दिने घोषणा गरेको थियो ।
टेकक्रन्चका अनुसार टि्वटरका एक हजार कर्मचारीहरुले दान गर्नका लागि ५ लाख डलर जम्मा गरेका थिए । त्यसमा कम्पनीका मुख्य कार्यकारी अधिकृत ज्याक डोर्सी तथा कार्यकारी अध्यक्ष ओमिद कोर्देस्तानीले अरु ५ लाख डलर थप गरेपछि टि्वटरले कुल १० लाख डलर धनराशी ट्रम्प विरुद्ध कानूनी लडाइँ लडिरहेको संस्थालाई प्रदान गरेको हो ।
ब्लुम्बर्गका अनुसार अमेरिकाका कैयौँ प्रविधि कम्पनीहरु राष्ट्रपति ट्रम्पलाई एक खुल्ला पत्र लेख्ने तयारीमा छन् । उक्त पत्रमा ट्रम्पको आदेशले पार्ने असरका विषयमा चिन्ता जाहेर गरिनेछ र यसको समस्या समाधानका लागि सहयोग पनि सुझाइनेछ ।
यसैबीच मेसेजिंग एप वेबरले ट्रम्पको आदेशबाट प्रभावित भएका इराक, इरान, लिबिया, सोमालिया, सूडान तथा यमनका लागि निशुल्क अन्तराष्ट्रिय फोन कलको सुविधा घोषणा गरेको छ । बीबीसी

